---
type: article
title: 11 poeme
date: 2008-02-08T23:29:00Z
author: george-vrana
category:
  - Axa 2
  - social
  - poezie
tags:
  - credință
  - duhovnic
  - Înviere
  - mântuire
archives:
  - 2008-02
---
<h4>Sângele</h4>
<p>Sângele meu vine de departe<br>
călătoreşte dinainte de naşterea mea<br>
va călători şi după ce va veni valul<br>
şi faţa mea se va confunda cu nisipul<br>
În sângele meu<br>
s-au oglindit toţi bătrânii neamului<br>
şi copii au lansat bărci de hârtie.</p>
<h4>Cuvânt</h4>
<p class="poem-dedication">lui Hristu Cândroveanu</p>
<p>Adânc<br>
în cuvânt<br>
<!--more-->
tremură inima unui strămoş.<br>
Adânc<br>
în cuvânt<br>
s-au adăpostit căprioarele,<br>
şi munţii s-au făcut câmpie<br>
ca să se vadă mai bine morţii<br>
în somn.<br>
Adânc<br>
în cuvânt<br>
coboară încet şi chipul meu:<br>
literă, flamură.</p>

<h4>Întâlnire</h4>
<p>Se apropie miezul nopţii.<br>
Iar voi chema cuvintele<br>
să stăm de vorbă.<br>
Unele dintre ele<br>
vor veni cu dorul pe buză,<br>
altele vor veni cu friguri în aripi,<br>
altele şchioape.<br>
Cele de tot uitate<br>
nici nu se văd…<br>
Mai uşor le miroşi.<br>
Fum gonit din vatră<br>
aleargă, aleargă<br>
după un căpătâi.<br>
Eu o să le adun într-o coală<br>
aşa cum bunicul<br>
aduna oile în ţarc.<br>
Fiecare noapte<br>
sporeşte istoria sufletului<br>
cu o jertfă.</p>

<h4>În patria mea</h4>
<p>În patria mea<br>
au secat fântânile.<br>
Nici un picur de apă limpede<br>
nu există.<br>
Aici<br>
domneşte izvorul Lethe.<br>
În patria mea<br>
nu găsesc nici un preot<br>
să toarne aghiazmă<br>
pe pleoapele adormiţilor.<br>
Stihiile au rănit cu săgeţi<br>
muntele în coaste.<br>
În fiecare cărare<br>
a crescut o rană.<br>
Umbrele<br>
s-au aliniat iar<br>
pentru luptă.<br>
Eu- sihastru<br>
cu crucea înainte,<br>
Don Quijote călare.</p>

<h4>Puntea din Arta</h4>
<p class="poem-dedication">lui Yioryi al’  Platari Tsima</p>
<p>Puntea din Arta tremură.<br>
O jertfă se face înaltă<br>
cât acoperişul inimii.<br>
O lumânare se face înaltă<br>
cât lumina.<br>
Un om se dezbracă de trup<br>
ca de o haină.</p>

<h4>Destin</h4>
<p>După ce am construit cetatea<br>
m-au gonit<br>
din cetate.<br>
După ce am construit patria<br>
m-au gonit<br>
din patrie.<br>
După ce am construit biserica<br>
m-au gonit<br>
din biserică.<br>
Numai de pe cruce<br>
nu m-au gonit<br>
niciodată.</p>

<h4>Via Egnatia</h4>
<p>Via Egnatia<br>
drum cu platani<br>
veghează morminte.</p>
<p>Via Egnatia<br>
necăutată<br>
de legiuni romane,<br>
de caravane<br>
s-a făcut<br>
ea însăşi mormânt.</p>
<p>Via Egnatia<br>
doarme fără candelă.<br>
Profanată<br>
de paşi străini<br>
se visează<br>
clopot.</p>
<p>Via Egnatia<br>
în sufletul meu:<br>
drum nesfârşit.</p>

<h4>Rană</h4>
<p>Mă dor grădinile veştejite<br>
înainte de naştere.<br>
Mă dor rănile atâtor strămoşi,<br>
mă doare păstorul fără turmă,<br>
marinarul fără corabie.<br>
Mă doare muntele neurcat,<br>
bărbatul fără femeie,<br>
femeia fără bărbat.<br>
Mă doare smochinul fără rod,<br>
casa fără acoperiş,<br>
peretele fără icoană.<br>
Mă doare preotul fără liturghie,<br>
mă dor mormintele fără cruci,<br>
mă dor gândurile fără cuvinte,<br>
cuvintele fără scriitor.<br>
Mă doare durerea.</p>

<h4>Catacombe</h4>
<p>Ţipătul oilor creşte mut<br>
în memorie.<br>
Întunericul cade peste lume<br>
ca o ploaie.<br>
În suflet este târziu<br>
ca într-un cort putrezit<br>
fără felinar.<br>
Unde se vor odihni oasele mele,<br>
cine îmi va aprinde candela?<br>
Atâtea morminte nevegheate!<br>
În zare – nici o bucurie<br>
nu scoate fum prin horn.</p>

<h4>Epitaf</h4>
<p>O cititorule!<br>
Sunt un poet genial.<br>
În acest timp postmodern<br>
am vrut să fiu poetul<br>
poporului meu imperial<br>
fără nume.<br>
Numele meu<br>
este Yioryi Vrana.<br>
Numele l-am moştenit<br>
de la bunicul meu.<br>
Bunicul bunicului meu<br>
avea acelaşi nume: Yioryi Vrana.<br>
După o legendă<br>
se pare că a fost guvernator<br>
peste o themă din Epir,<br>
după o altă legendă<br>
se pare că a fost dragoman<br>
la Poarta Otomană.<br>
Eu am fost guvernator<br>
peste fantasme<br>
şi dragoman<br>
la poarta inimii.</p>

<h4>Autobiografie</h4>
<p>Sunt un poet ce-a trăit<br>
la cumpăna veacurilor douăzeci<br>
şi douăzeci şi unu,<br>
un poet ce s-a născut<br>
parcă ieri dimineaţă,<br>
la ţărmul Mării Negre,<br>
acolo unde vântul usucă trupul<br>
şi nostalgia ucide inima…<br>
Sunt un poet<br>
născut fără patrie.<br>
Singura-mi patrie:<br>
inima…<br>
Am iubit o femeie<br>
cu faţa blondă,<br>
am citit<br>
câteva mii de cărţi,<br>
am avut câţiva prieteni,<br>
Am văzut Macedonia, Tesalia<br>
şi Epirul,<br>
am văzut Olimpul,<br>
unde păstorii armâni<br>
au aceeaşi vârstă ca muzele<br>
şi sângele lor<br>
cântă un cântec străvechi,<br>
am văzut Pindul unde trupul meu<br>
nu va fi înmormântat<br>
după rânduiala străbunilor,<br>
am văzut Vlahuhorile<br>
spânzurate de cer,<br>
m-am închinat la Meteora,<br>
în cuibul armânesc<br>
unde credinţa atinge cerul cu mâna,<br>
am văzut ruinele din Atena<br>
şi Roma<br>
chiar în sângele meu<br>
ce s-a înecat ca un amurg<br>
în Marea Ionică…<br>
După aceea,<br>
toată dragostea<br>
i-am încredinţat-o lui Dumnezeu.<br>
Voi lăsa moştenire<br>
un fiu,<br>
o retină<br>
rănită de frumuseţea lumii<br>
şi o durere ce va exploda<br>
într-o metaforă.</p>