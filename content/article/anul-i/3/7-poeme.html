---
type: article
title: 7 poeme
date: 2008-02-15T04:50:00Z
author: constantin-ardeleanu
category:
  - Axa 3
  - Social
  - poezie
tags:
archives:
  - 2008-02
---
<h4>NOCTURNA OPUS 9</h4>
<p class="K2FeedIntroText">La viaţa mea am o dambla<br />
A nu serba o cacealma…</p>
<p></p>Joviala, pendula dă<br />
Dousprezece bobârnace Timpului,<br />
Al treisprezecelea se pierde<br />
În isteria colectivă eşalonată pe ore<br />
De la Soare Răsare la Apusul de lume,<br />
Cel mai zgomotos şi mai cinic carnaval<br />
De pe
<!--more-->
Terra îşi exhibă măştile…<br>
Ne apropiem de Moarte hârjonindu-ne<br>
Valsăm bucuroşi că nu ne prăpădim singuri,<br>
Explozii pirotehnice<br>
Arc peste o victorie a la Phyrrus,<br>
La microfoane se urlă aiureli şi truisme,<br>
Rochii cu strasuri se grăbesc a se lepăda<br>
De pe corpuri fierbinţi transpirate,<br>
După o adulmecare de jivine în rut,<br>
Întercalate de toasturi formale,<br>
Pustiul din oameni e irigat cu şuvoaie de vin,<br>
Muşchiuleţul în sânge mai taie<br>
Din nestăvilite pofte canibale,<br>
Hiroşime artizanale, norii de tutun,<br>
Ne avertizează din înaltul plafoanelor<br>
Că totul e fum, că acest simulacru de haz<br>
Dăunează grav posterităţii,<br>
Încă mai avem resurse de a elimina din noi,<br>
Ca pe nişte toxine, ultimele inocenţe,<br>
Prefăcându-se a ne înţelege, Dumnezeu<br>
Ne aruncă din nori confetti de nea<br>
La rugăminţile disperate pentru mană cerească,<br>
Înţelepţii ştiu că albu-i culoare de doliu<br>
În cheie astrală…<br>
Gustul de lacrimi, băută toată noaptea<br>
Nebuniei planetare, până la greaţă,<br>
Ni-l alungă, fierbinte, salvatoare,<br>
Aburindu-ne obrajii<br>
O reîncălzită ciorbă de potroace…</p>

<h4>ISTORIE HAZLIE</h4>
<p>Dej musteşte a bună dispoziţie proletară<br />
Ştiind că merge pe blat cu trenul istoriei,<br />
Cizmarul ne zâmbeşte şăgalnic, strâmb,<br />
Ca un placheu de la un pantof scâlciat,<br />
Ţapu’, răsfirându-şi barba, râde mânzeşte,<br />
E felul lui de a fi preţios animal,<br />
Nea Ion Ilici hohoteşte ca proasta-n târg<br />
Cheltuindu-şi aiurea sinergia paşilor legănaţi,<br />
Din ochiul ceacâr al matrozului mangă curge<br />
O lacrimă: Stolo, nu mă orbi cu Golden Blitz-ul<br />
Mihai Viteză se închipuie, cabotin, Mihai Viteazul<br />
Dar ăstuia până şi zâmbetul îi este bâlbâit,<br />
Vremuri de râs trăit-am<br />
Jumătate de veac bătută pe muchie,<br />
Doar Mareşalul ne-ndeamnă<br />
Din colţul lui de uitare,<br />
La care l-au pedepsit toţi zâmbaţii<br />
Să stea pe coji de nucă,<br />
Nu mai avem putere, nici să râdem,<br />
Nici să bocim, ni paix, ni guerre,<br />
Rostind, cu mult mai grav<br />
Decât o sentinţă abuzivă<br />
De condamnare la moarte,<br />
Trei cuvinte ordin,<br />
Ca o Sfântă Treime a demnităţii:<br />
„Nici o lacrimă!”</p>

<h4>PROMENADE ATEMPORALE</h4>
<p>Până mai ieri, ne întâlneam cu străbunii<br />
La mănăstirea Marelui Ştefan în naos…<br />
Că nu-i tăzlăuan să fi trecut pe-acolo,<br />
Prin faţa altarului pârguit de icoane,<br />
La botez, cu ochii bulbucaţi<br />
De spaima începutului de viaţă,<br />
La nuntă, voievod de-o zi, încoronat<br />
Cu pirostriile legământului în doi,<br />
Şi, în fine, pe năsălie, galben, nepăsător<br />
La promisiunile rudelor înlăcrimate<br />
Bocind, din reflex, c-aşa se cade la mort,<br />
„Veşnica pomenire”, dar ce s-o servi la praznic?<br />
Singură, mănăstirea, ne garanta că musai<br />
CANDVA vom trece prin naos<br />
Şi, prin rotocoale de fum<br />
De cădelniţă şi miros de tămâie<br />
Ne vom reîntregi familiile rătăcite prin pământ<br />
„Sărut mâna, bunicule”, „Bună, nepoate”<br />
„Ce zici, punem la noapte de o Messă?”<br />
Că Dincolo-s interzise chiolhanurile,<br />
Ptiu, ce dogorit de sete mi-i spiritul<br />
Dau cruce masivă de marmură pe un şpriţ de la mat<br />
Iertare, Preamărite, trăncănesc aiurea, cu păcat,<br />
Am înţeles, pe dată execut mătăniile,<br />
M-am preabucurat de venirea rubedeniilor…<br />
Înălţarea unui alt lăcaş al Domnului<br />
I-a pus pe sătenii de Dincolo şi Dincoace de Styx<br />
Pe gânduri… Să te ţii de-acum încolo<br />
Umblatul brambura al Sufletelor între naosuri<br />
Premize iminente-drăcie!- de haos,<br />
Şi atunci nu s-a găsit o altă soluţie<br />
Decât să-şi fixeze întâlnire, la pauza de criptă,<br />
Pe malul stâng al Peştiosului, pentru nocturne ,<br />
Tandre, sfâşietoare, atemporale promenade…<br />
Nu vă îngrămădiţi, prisoseşte infinitul,<br />
Ajunge la toţi. E lună plină şi se zăreşte<br />
Înspre Apus, tăcut şi martor la toate, Holmul…</p>

<h4>DIN HAOS</h4>
<p>Nord şi Sud, Est şi Vest, nimicul<br />
În întuneric mă-mpresoară<br />
Şi îl sfidez întâia oară<br />
Strângând în mână ombilicul<br />
Ţip a uimire…Mama după mine<br />
Triumful astrelor pe două voci<br />
Izbuc de viaţă printre roci<br />
Şi-o-ntretăiere de destine<br />
În juru-mi scutece de duioşie<br />
Eu sunt candoarea şi stăpânul<br />
Cu buzele în aer caut sânul<br />
Şi Soarele şi Luna mă mângâie<br />
Aşa aş vrea să fiu mereu<br />
Sub protector culcuş de mamă<br />
Plonjez în vasul de aramă<br />
Privit din cer de Dumnezeu…</p>

<h4>DERIVĂ</h4>
<p>Cobor stingher într-o gară<br />
Un câine încolţit de hingheri<br />
Bucureştii pribegiei de ieri<br />
Emigrant în propria-mi ţară<br />
Sufocat de al hârţoagelor rit<br />
Ce drepturile-mi amputează,<br />
A naufragiu, ciclon se-nnorează<br />
Vas vagabond de nici un port dorit<br />
Se derulează în high speed<br />
Debut confuz de lefegiu,<br />
De unde oază în pustiu?<br />
Sclavaj perpetuu, suicid?<br />
Amân plânsul pentru altă rundă<br />
Le demonstrez că am valoare<br />
Dintr-o utopică Adriatică mare<br />
Privesc Veneţia cum se scufundă…</p>

<h4>SPOVEDANIE</h4>
<p>Doamne, am furat<br>
Câteva clipe de veşnicie,<br>
Nişte firimituri de iubiri rămase<br>
De la ospeţele ghiftuiţilor<br>
Şi tăinuite giuvaiere din limba română,<br>
Dar le-am dat înzecit înapoi,<br>
Doamne, iartă-mă!</p>
<p>Nu mi-am iubit aproapele,<br>
Cum să-l iubesc, când el mă lovise,<br>
Secătura, peste obraz?<br>
Cum să i-l întind şi pe celălalt<br>
Să mă umilească simetric?<br>
Şi nu m-am căit,<br>
Şi nu i-am întors lovitura,<br>
Iertător, ignorându-l,<br>
Aproape că l-am iubit,<br>
Doamne, iartă-mă!</p>
<p>Am ucis, cu sânge rece am ucis,<br>
Ideal după ideal,<br>
Speranţă după speranţă,<br>
Cadavrele pluteau în jurul meu<br>
Iar eu, criminalul în serie,<br>
Cu mâinile în mănuşi de plastic,<br>
Să nu mă molipsesc<br>
De virusul devastator al împlinirii,<br>
Număram doar banii de chenzină,<br>
Astfel am ucis şi pe drept<br>
Am fost condamnat la viaţă,<br>
Doamne, iartă-mă!</p>
<p>Am preacurvit,<br>
Mai degrabă cu gândul, decât cu fapta,<br>
Cu câtă condamnabilă<br>
Destrăbălare ideatică<br>
Îmi iroseam nopţile<br>
Cu superstarurile la modă<br>
Nesătulele, deabia se îndurau<br>
Să părăsească dormeza PAL al XIV-lea<br>
Dimineaţa, când ne soma ceasul,<br>
Doar aşa scăpam de pretenţia lor<br>
Pentru pensii alimentare în valută,<br>
Am plătit şi pentru asta<br>
Cu şi mai multă singurătate<br>
Decât atunci când divele ca andivele<br>
Se lăfăiau în dulcile-mi onirisme,<br>
Doamne, iartă-mă!</p>
<p>Şi chip cioplit mi-am făcut,<br>
Nu din şefi ageamii, agramaţi, agresivi,<br>
Sau din colegi delatori,<br>
Chip cioplit din propria înfăţişare,<br>
Că mereu, bărbierându-mă<br>
Mă tăiam cu lama<br>
Oricum chip neşlefuit,<br>
Recunoaşte, Luminate, că nu erai<br>
În apele tale când m-ai turnat,<br>
Scuze pentru nuanţa peiorativă,<br>
Fusese, probabil, lut<br>
Provenit din demolări<br>
Sau argilă refuzată la export,<br>
Dar oricât aş fi întârziat<br>
În faţa oglinzii, dincolo de luciu,<br>
Îţi jur, îţi zăream aura,<br>
Doamne, iartă-mă!</p>
<p>Mea culpa, tânăr şi imbecil,<br>
Sufocat de sloganele timpului Antichrist,<br>
M-am lăsat ademenit de Marx,<br>
-Din profil chiar că îţi semăna-<br>
Ştiu că mă priveai cu o imensă milă<br>
Cum îndrugam despre materialitate<br>
Şi determinism. Sufletu’…Truisme…<br>
Mă îndoiam de tine,<br>
Trebuia, rogu-te nu te enerva,<br>
De mânecă să mă tragi<br>
Ca să-mi corectez eroarea tragică,<br>
Câte mătănii să fac a îndurare?<br>
Câte poeme-rugăciuni de Eminescu<br>
Să-ţi recit a penitenţă?<br>
Recunosc, ţi-am luat numele în deşert<br>
Numai eu ştiu spaima<br>
Cu care te invocam ca să mă ai în pază<br>
În periplurile mele africane,<br>
Doamne, iartă-mă!</p>
<p>Am furat, nu mi-am iubit aproapele,<br>
Am ucis, am preacurvit,<br>
Şi chip cioplit mi-am făcut,<br>
Şi numele în deşert ţi-am luat,<br>
Doamne, iartă-mă!</p>

<h4>DE CE?</h4>
<p>De ce e anotimpul cald sau rece<br />
Iar rădăcinile nu cresc în vârf de pom?<br />
Copilul se rezumă a fi proiect de om<br />
De ce precede, agasant, 9 pe 10?</p>
<p>Iarba de ce mă mângâie pe talpă<br />
Iar bolnavii-n cale mă lovesc?<br />
De ce tristeţea se-ntâmpl-atât de des?<br />
Şi râsete se-aud doar la agapă?</p>
<p>De ce mereu morocănos e tata<br />
Şi îmi aruncă-n treacăt o privire?<br />
Chiar lămuriţi-mă, ce-i aia „o iubire”<br />
Şi cât de lungă i-i durata?</p>
<p>Inima, de ce nu se opreşte a se odihni<br />
Şi se dă huţa-huţa cu scrânciobul?<br />
De ce se strâmbă de oglindă ciobul<br />
Şi din icoană Maica începe a-mi zâmbi?</p>
