---
type: article
title: 9 poeme
date: 2008-03-21T08:38:00Z
author: radu-gyr
category:
  - Axa 7
  - Gyrul
tags:
archives:
  - 2008-03
---
<h4>Ridică-te Gheorghe, ridică-te Ioane!</h4>
<p>Nu pentru-o lopată de rumenă pâine,<br>
nu pentru pătule, nu pentru pogoane,<br>
ci pentru văzduhul tău liber de mâine,<br>
ridică-te Gheorghe, ridică-te Ioane!</p>
<p>Pentru sângele neamului tău curs prin şanţuri,<br>
  pentru cântecul tău ţintuit în piroane,<br>
<!--more-->
pentru lacrima soarelui tău, pus în lanţuri,<br>
ridică-te Gheorghe, ridică-te Ioane!</p>

<p>Nu pentru mânia scrâşnită’n măsele,<br>
ci ca s’aduni chiuind pe tăpşane<br>
o claie de cer şi-o căciulă de stele,<br>
ridică-te Gheorghe, ridică-te Ioane!</p>

<p>Aşa, ca să bei libertatea din ciuturi<br>
şi’n ea să te-afunzi ca un cer în bulboane<br>
şi zarzării ei peste tine să-i scuturi,<br>
ridică-te Gheorghe, ridică-te Ioane!</p>

<p>Aşa, ca să-ţi pui tot sărutul fierbinte,<br>
pe praguri, pe prispe, pe uşi, pe icoane,<br>
pe toate ce slobote-ţi ies înainte,<br>
ridică-te Gheorghe, ridică-te Ioane!</p>

<p>Ridică-te Gheorghe pe lanţuri şi funii!<br>
Ridică-te Ioane pe sfinte ciolane!<br>
Şi sus, ca lumina din urma furtunii,<br>
ridică-te Gheorghe, ridică-te Ioane!…</p>

<p>(Închisoarea Aiud)</p>

<h4>Şbilţul roşu</h4>

<p>Ziua-ntreagă, noaptea-ntreagă,<br>
foamea, oftica şi moartea<br>
vin cu şbilţul să culeagă<br>
ca hingherii, să-şi ia partea.</p>

<p>Ziua toată, noaptea toată<br>
lucră şbilţurile roşii<br>
înşfăcând de beregată<br>
flămânziţii, zdrenţuroşii.</p>

<p>Mă! Eu, astăzi. Tu, poimâine.<br>
Ăla peste-o săptămână.<br>
Laţul vrea mereu alt câine –<br>
nu ne iartă, nu ne-amână.</p>

<p>Ziua-ntreagă, noaptea-ntreagă,<br>
şbilţul roşu-şi cere partea.<br>
Straşnic ştiu să mai culeagă<br>
foamea, oftica şi moartea.</p>

<h4>Îndemn la luptă</h4>

<p>Nu dor nici luptele pierdute,<br>
nici rănile din piept nu dor,<br>
cum dor acele braţe slute<br>
care să lupte nu mai vor.</p>

<p>Atunci când inima ta cântă,<br>
ce-nseamnă-n luptă-un braţ înfrânt,<br>
ce-ţi pasă-n colb de-o spadă frântă,<br>
când te ridici c-un steag mai sfânt?</p>

<p>Înfrânt nu eşti atunci când sângeri<br>
şi nici când ochii-n lacrimi ţi-s,<br>
cele mai crâncene înfrângeri<br>
sunt renunţările la vis.</p>

<h4>Rugăciune</h4>

<p>Dă-i fetiţei mele, Dimineaţă,<br>
tălpi cu care lipăi prin verdeaţă,<br>
tril de ciocârlie-ascuns în guşă,<br>
zburda veveriţei jucăuşă,<br>
lângă uşă.</p>

<p>Cireşar, dă-i zmeura cunună,<br>
zâmbet de caisă şi căpşună,<br>
fă-i caleşti din fluturi şi rădvane,<br>
şi din crini pantofi şi lampioane<br>
diafane.</p>

<p>Pune-i Basm, pe zodie lăstunii,<br>
scutură-i în vis găteala lunii,<br>
adu-i Sânzienele să-i coase<br>
scrânciob de mătase-n chiparoase<br>
somnoroase.</p>

<p>Şi tu, Cântec, suie-mi-o lumină<br>
pe-o lăcustă lină, cristalină,<br>
du-mi-o bob de rouă prin glicină<br>
şi din floare-n floare mi-o aşază,<br>
ca o rază!</p>

<h4>Crezul</h4>

<p>Puneţi-mi lanţuri şi cătuşe<br>
să sune scrâşnetul hain<br>
şi mii de lacăte la uşe,<br>
eu cum am fost, aşa rămân.</p>

<p>Surpaţi asupra-mi munţi şi ape,<br>
puteţi chiar să mă spânzuraţi.<br>
Cu grele, negre târnăcoape,<br>
credinţa nu mi-o sfărâmaţi.</p>

<p>Târâţi-mă, de vreţi, sub şanţuri<br>
şi îngropaţi-mi trupul stins.<br>
Eu simt ca Făt-Frumos, din lanţuri<br>
puteri adânci de neînvins.</p>

<p>Puteţi să năpustiţi tot iadul<br>
ca să mă frângă până-n miez.<br>
Eu stau în viscole ca bradul<br>
şi tare, tare ca un crez.</p>

<h4>Crez</h4>

<p>Cred într-unul Dumnezeu,<br>
Tatăl ziditorul,<br>
dar mai cred şi-n neamul meu,<br>
înfrăţit cu dorul.</p>

<p>Cred în sfinţi, dar şi-n voinici,<br>
cred în flori şi-n cremeni,<br>
căci tăcuţii mucenici<br>
cu haiducii-s gemeni.</p>

<p>Dar mai cred că într-o zi,<br>
aspru, din furtună,<br>
neamul meu se va trezi<br>
cu securea-n mână.</p>

<p>Şi-atunci ierte Cel din cer<br>
liftele spurcate,<br>
căci prin sânge şi prin fier<br>
ne-om croi dreptate.</p>

<p>Cred într-unul Dumnezeu,<br>
Tatăl ziditorul,<br>
ce-a-nfrăţit în neamul meu<br>
sfântul crez cu dorul!</p>

<h4>Mormintele</h4>

<p>Sapă, camarade, sapă…<br>
Au venit alţi morţi pe drum.<br>
Frunţi de ceaţă, ochi de fum,<br>
pentru viermi şi pentru groapă.</p>

<p>Alte cruci, pe alt colnic,<br>
tot mai multe, tot mai dese,<br>
luna grea să le apese<br>
cu zăpezi de borangic…</p>

<p>Toarnă glod, varsă argilă,<br>
adu crucea de molid,<br>
casca spartă - ciob de blid -<br>
pune-o-n vârful de şindrilă.</p>

<p>Sapă, sapă înainte,<br>
cu sudoarea pe grumaz…<br>
Sapă pentru camarazi<br>
reci şi vinete morminte.</p>

<p>Sapă, sapă. Bezna cade.<br>
Toarnă viermi, zvârle noroi<br>
Peste ochii mari şi goi,<br>
sapă, sapă, camarade…</p>

<p>Pune râme peste vis,<br>
pune lut pe mâini de ceară,<br>
mâinile ce dezmierdară,<br>
mâinile care-au ucis…</p>

<h4>Copil bolnav</h4>

<p>Puiul Radului, de rouă,<br>
aromind a busuioc,<br>
de opt zile, ba de nouă,<br>
arde-ntr-un pătuc de foc.</p>

<p>A venit o rândunică<br>
să mi-l vadă cum zăcea<br>
cu tristeţi de tufănică<br>
şi cu lâncezeli de stea.</p>

<p>O lăcustă se închină,<br>
iar crăiţe şi furnici<br>
se tot roagă, în grădină,<br>
pentru mâinile lui mici.</p>

<p>Două lebede ca mierea<br>
şi-un pisoi de pluş lunar<br>
plâng încet lângă durerea<br>
unui leagăn de cleştar.</p>

<p>Numai dumneata, molatic<br>
urs de vată, stai sub pat,<br>
clatini capul, gânduratic,<br>
spre tăticul suprat,</p>

<p>parc-ai vrea să treci de praguri<br>
şi la piept s-aduci, nătâng,<br>
stupii toţi cu mierea-n faguri,<br>
toată zmeura din crâng,</p>

<p>toate crengile din crâng.</p>

<h4>Lădiţa cu jucării</h4>

<p>Târgul arde. Fum vâscos şi zgură<br>
le simţim ca un nisip în gură.</p>

<p>Alergăm curbaţi pe baionete,<br>
topăie pe streşini flăcări bete.</p>

<p>Azvârlim grenade. Târgul arde.<br>
Vinele plesnesc ca nişte coarde,</p>

<p>sângele e un ciocan şi bate,<br>
bate lung în tâmplele-asudate.</p>

<p>O “rafală” îl aude şi-i răspunde<br>
cu ciocanele-i de cremene, rotunde…</p>

<p>Târgul arde. Năvălim în moarte,<br>
printre ziduri cu olane sparte.</p>

<p>Casele aleargă prin băltoace,<br>
îşi smulg părul, se-nvârtesc buimace</p>

<p>Şi-şi aruncă-n iadul dimineţii<br>
geamurile, uşile, pereţii…</p>

<p>Izbucnim, urlând, într-o ruină,<br>
cu priviri haine de jivină,</p>

<p>cu frunţi tulburi, cu grenada-n mână…<br>
Zăngănind, cad cioburi în ţărână.</p>

<p>Ne împiedicăm, năuci, în tindă,<br>
de-un schelet de jilţ sau de oglindă.</p>

<p>Tropăim, murdari, cu ţinte grele,<br>
peste zdrenţe negre de perdele.</p>

<p>Grei, bocancii calcă pe portrete:<br>
peste-obrajii trişti ai unei fete,</p>

<p>peste-un gând înseninat pe-o frunte,<br>
peste zâmbetul unei bunici cărunte.</p>

<p>Printre dinţi scuipăm moloz şi zgură.<br>
Ochii-ncremenesc într-o spărtură:</p>

<p>pe un fund de ladă sub cenuşă,<br>
un căluţ de lemn şi o păpuşă</p>

<p>dorm adânc, ca într-o amintire,<br>
vise de funingine subţire.</p>

<p>Un căluţ olog, fără de roate,<br>
şchiop, beteag şi rupt pe jumătate,</p>

<p>şi-o păpuşă care doarme-ntruna<br>
Somn de Porţelan şi păr ca luna…</p>

<p>Împietrim sub bârnele schiloade:<br>
- Uite o păpuşă, camarade,</p>

<p>uite un căluţ uitat în ladă, -<br>
parc-ar fi păpuşa de zăpadă</p>

<p>şi căluţul şchiop, purtat de sfoară<br>
prin albaştrii ani de-odinioară…</p>

<p>Târgul arde. O “rafală” toacă.<br>
Flăcările joacă, joacă, joacă.</p>

<p>Un căluţ de lemn şi o păpuşă<br>
sub măcel, sub moarte, sub cenuşă…</p>

<p>Ochii au rămas pe fundul lăzii.<br>
Cresc împuşcături de-a lungul străzii,</p>

<p>ca un vaiet, altă grindă cade…<br>
- Uite o păpuşă, camarade…</p>