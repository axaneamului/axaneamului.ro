---
type: article
title: 9 poeme
date: 2008-04-04T05:26:00Z
author: george-mihalcea
category:
  - Axa 8
tags:
  - Ars Poetica
archives:
  - 2008-04
---
<h4>Galera cu fluturi</h4>

<p>mă visez uneori<br>
exilat pe o insulă stearpă<br>
unde pe cerul uitat de cocori<br>
nu se întâmplă nimic<br>
în afara privirilor mele<br>
neîntoarse din ultimul cerb<br>
pe care l-am ucis cândva<br>
când eram cu mult mai tăcere<br>
nu pleacă nimic şi nu vine<br>
doar stânci poleite cu sare<br>
îndrăznesc să
<!--more-->
sfâşie<br>
respiraţia otrăvită a mării</p>

<p>când şi când<br>
o galeră cu fluturi<br>
acostează-ntr-un golf<br>
pe care odată<br>
pluteau uriaşe meduze<br>
dintr-o poveste uitată</p>

<h4>Kogaion</h4>

<p>toate lucrurile<br>
care trec prin mine<br>
sunt aidoma numelui Tău<br>
în care dorul<br>
este unduire de ape<br>
şi munţi</p>

<p>fiecare cuvânt rostit<br>
e un Kogaigon pustiit<br>
de dorul zimbrilor</p>

<h4>Plânsul tăietorului de lemne</h4>

<p>e bine e<br>
să fii pădure<br>
să ai seminţe<br>
şi să creşti<br>
lepădându-ţi<br>
unul câte unul<br>
copiii</p>

<p>toporul<br>
te pătrunde<br>
ca un sărut<br>
şi cu fiecare<br>
copac retezat<br>
eu devin tot mai slut</p>

<h4>Numai atunci</h4>

<p>numai atunci când ai numărat<br>
toţi copacii crescuţi<br>
între tine şi copilărie<br>
numai atunci când ai izbutit<br>
să te ascunzi<br>
într-un foşnet de pasăre<br>
visând ţărmuri vechi<br>
numai atunci<br>
când ai învăţat pe de rost<br>
răsuflarea tăcută a pietrei<br>
şi limpedele grai al cocorilor<br>
până ce te-ai umplut<br>
cu şoapta ţărmului de acasă<br>
numai atunci<br>
poţi afla că aparţii<br>
de dincolo de naştere<br>
unui spaţiu<br>
cu mult mai înalt<br>
decât risipirea de secunde<br>
de peste numele tău</p>

<h4>Prelunga tânguire</h4>

<p>neguroasa pasăre<br>
a murit<br>
aici<br>
unde trebuia să se întâmple<br>
ceva…<br>
poate un bătrân<br>
povestind<br>
va spune<br>
că păduri<br>
mai sunt<br>
poate o femeie<br>
ascultând<br>
îi va îmblânzi<br>
ochiul stâng<br>
atunci va fi bine<br>
şi vom striga<br>
peste linişte<br>
AVE<br>
ca un fel<br>
de acceptare<br>
ca un fel<br>
de cutremurare</p>

<h4>Ultimul cerb</h4>

<p>a murit<br>
în ochiul meu<br>
un cerb<br>
ultimul</p>

<p>s-a întors<br>
în glasul meu<br>
o tăcere<br>
ultima</p>

<p>nu mai revendic<br>
decât dreptul<br>
de a fi altceva<br>
altundeva</p>

<p>iar străzile largi<br>
pe care le străbat<br>
miros deja la fel<br>
cu mâna mea<br>
din acre curge<br>
un fel de sânge<br>
un fel de noapte</p>

<h4>Vis de olar</h4>

<p>În cimitire nu mai sunt bătrâni<br>
Ei s-au culcat la margine de apă<br>
Încărunţeşte lutul pe sub maluri<br>
Şi plâng olarii noapte când îl sapă</p>

<p>Venim din greul unui dor străvechi<br>
Să ne găsim copacul şi fereastra<br>
Ajungem sau n-ajungem la sfârşit<br>
Din zborul nostru dăinuie măiastra.</p>

<p>Ne doare gura când rostim cuvântul<br>
Şi amintirea căutând părinţi<br>
De-atâtea cer ni-s mâinile albastre<br>
Când bântuie albastru printre sfinţi</p>

<p>Pe malul apei noastre e cam frig<br>
Dar noi olarii răstigniţi pe noapte<br>
Mai tresărim când cade câte-o stea<br>
Mai îngânăm vre-un cântec lin a şoapte.</p>

<h4>Seişe de noapte</h4>

<h6>1. TERASE ŞI DIGURI</h6>

<p>ţărmul meu stă sub semnul teraselor<br>
de unde privirea se face pod<br>
către un fel de amintire cu scoici<br>
presărate haotic pe noapte</p>

<p>mai sunt apoi nişte păsări de ceaţă<br>
care fumegă pe memoria mea<br>
ca şi când<br>
acolo<br>
în urmă<br>
trupul mi s-ar desface de gând</p>

<p>terasele stălucesc<br>
de atâtea puncte cardinale<br>
câte s-au rătăcit<br>
în fluturări de veşminte<br>
din care femeile ies<br>
uneori când le este prea sete<br>
uneori când le este prea frig<br>
uneori când le este prea moarte</p>

<p>atunci se petrec fel de fel de culori<br>
deşi regele lor se numeşte ALBASTRU<br>
mai ales când miroase a ţipăt de lună<br>
rostogolită prin carnea văzduhului<br>
şi revin din călătorie vechile galere cu fluturi</p>

<h6>2. PROMONTORII</h6>

<p>dar astăzi nu mai încerc<br>
străpungerea zidului dintre păsări<br>
şi umbra lăsată de ele pe ape<br>
dincolo de capătul promontoriului<br>
bărcile tulbură beţia albastră<br>
şi se pregăteşte explozia algelor brune</p>

<p>aşa cum promontoriul<br>
din promontoriu se naşte<br>
privirile fiecăruia nasc altă mare<br>
niciodată aceeaşi<br>
dipă cum niciodată aceleaşi anghile<br>
nu pleacă înspre sargasse</p>

<p>de fapt Marea Sargasselor<br>
e mai mult o închipuire<br>
a unui dans şerpesc – ce spun eu<br>
nu trebuie crezut ci luat<br>
ca un fele de figura de stil –<br>
de care nimănuia nu-i pasă</p>

<p>până şi lacrima<br>
câtă este<br>
se tezaurizează pentru scopuri<br>
mult mai înalte decât această plajă<br>
unde exilul e atât de deplin</p>

<p>de la o vreme digurile<br>
muşcă marea de inimă<br>
cu o furie pe care n-o poţi pricepe<br>
în afara zilelor de care atârnă<br>
numai ochiul mort al soarelui</p>

<p>plânsul determină exodul copacilor<br>
şi răzbunare adâncului<br>
iată-i la rândul lor<br>
năpădiţi de meduze<br>
care foşnesc la dierea vântului<br>
prin fostele frunze</p>

<p>toate la un loc<br>
îmi străpung fruntea<br>
cu lănci de cristal</p>

<p>s-ar putea întâmpla şi o luptă<br>
între mine şi pietre<br>
numai că războinicii dorm<br>
în ţara care se-ntinde<br>
între şoaptă şi sângele mării</p>

<p>dar digurile înaintează mereu<br>
iar mie nu mi-a rămas nici o pasăre<br>
pe care să le-o închin<br>
nu peste mult<br>
poate ieri<br>
poate mâine<br>
poate cândva<br>
vom respira pe un ţărm sugrumat<br>
de terase şi diguri<br>
aglomerarea de lucruri<br>
văzute sau închipuite – nisipuri<br>
corăbii femei albatroşi<br>
plute scoici peşti şi alge<br>
puternic mirositoare<br>
promontorii şi lacrimi<br>
meduze crabi murecşi<br>
garizi pe care copiii din poveştile mele<br>
îi devoră doar cruzi –<br>
devine expresia cea mai acerbă<br>
a ultimei nopţi pe care o simt<br>
gata să ţâşnească<br>
din toate cuvintele</p>

<h4>Nisipuri şi alge</h4>

<p>iată poemul în flux şi reflux<br>
seişele nopţii şi zilei<br>
având drept unic obiect<br>
pietrificare privirilor<br>
care sângerează<br>
care adorm<br>
care tac<br>
numai marea ştie şi simte<br>
cine pe cine va înghiţi<br>
bărbaţi păsări femei<br>
terase şi diguri<br>
promontorii şi lacrimi<br>
nisipuri şi amfore<br>
vieţuitoare tulburi<br>
care intră-n placenta ei uriaşă<br>
ca într-o matcă primordială<br>
iată trupul bronzat al poemului<br>
pe torsul înotătoarei<br>
care nu a cântat niciodată<br>
în mâinile unui bărbat<br>
şi nimic nu a cuprins-o<br>
mai definitiv ca acum<br>
fiecare mişcare a lor este o repetiţie<br>
a unei dispariţii inutile</p>

<p>eu nu vorbesc despre necuprindere<br>
despre spaţii imense<br>
ori despre nebunia nemărginirii<br>
–acestea sunt bune pentru poeţii de alcov –<br>
eu am visat crisparea poemului<br>
între flux şi reflux<br>
când cuvintele cădeau peste mine<br>
într-o ploaie acidă<br>
răstignindu-mă pe tot ce-am văzut<br>
risipundu-mă într-un dans<br>
la capătul căruia nu te aşteaptă<br>
nici tăcerea nici moartea<br>
ci numai transferul<br>
într-un alt fel de cuvânt</p>