---
type: author
---
<p><i>„Eu sunt Calea, Adevărul și Viața. Nimeni nu vine la Tatăl Meu decât prin Mine”</i> (<i>Ioan</i> 14,6)</p>

<p><strong><i>Revista „Icoana din adânc”</i></strong> a avut o naștere și o gestație lăuntrică, de la început proniatoare, întrucât la apariția ei au contribuit în ordinea acesta: Mila lui Dumnezeu și a Maicii Luminii, dorința stăruitoare a celui mai bun prieten, frate sufletesc, sfătuitor și binefăcător al meu din tinerețe, Paul Dan (aviator, jurnalist, iubitor de neam), rugăciunile stăruitoare ale obștii editurii “Agapis”, rugăciunile ascultate ale Părintelui Ieromonah Ilie Cioruță, cernicanul, ale Ieromonahilor Dionisie, Ignatie, Iov, Timotei și Vasile, ale Părintelui Stareț Sofian Boghiu de la Antim, ale Ieromonahului Sofronie și ale Monahului Casian de la Frăsinei, ale Părintelui Arhimandrit Ilie Cleopa de la Sihăstria și, într-o măsură hotărâtoare, acordul Prea Fericitului Părinte Patriarh Teoctist, care a binecuvântat lucrarea noastră de suflet român, dimpreună cu Înalt Prea Sfințitul Arhiepiscop Bartolomeu Anania, cu alți doi vrednici și luminați arhierei vicari ai Arhiepiscopiei Bucureștilor, însă și cu sprijinul unor teologi importanți ai Bisericii Ortodoxe, colaboratori apropiați ai Părintelui Profesor Dumitru Stăniloae (Preot Profesor Dumitru Popescu și Preot Profesor Radu Dumitru, ambii în colegiul redacțional, încă de la început).</p>
<p>Am contribuit, ca fondator și modest redactor coordonator al ei, între 1997 și 2003, figurând și în arhivele Bibliotecii Academiei Române, dar și în colecțiile personale ale cititorilor ei fideli, din țară și străinătate (tiraj mediu, 5.000 exemplare, dintre care 3.000 de abonamente). Vreme de 17 ani, părți esențiale din lucrare au fost republicate, la solicitarea frățească a unor directori de reviste creștin-ortodoxe apreciate, iar în luna iunie a anului 2020, tot cu binecuvântare arhierească, ea re-pornește în format electronic, cu Colegiul redacțional menționat pe ultima pagină.</p>
<p>Vă mulțumim cuviincios pentru bunăvoința și profesionalismul dvs., dorindu-vă toate cele bune în activitate și familie.</p>

<p>8 iunie 2020<br>
Sfânta Treime<br>
dr. Ioan Gându</p>

<p>Adresă web: <a class="text-decoration-underline" href="https://icoanadinadanc.ro/" target="_blank">icoanadinadanc.ro</a></p>
