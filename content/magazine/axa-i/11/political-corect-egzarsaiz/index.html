---
title: Politicăl corect egzărsaiz
date: 2008-05-16T04:32:00Z
year: 2008
month: 2008-05
authors:
  - dragos-nicu
series:
  - AXA ANUL I
#  - Axa 11
categories:
tags:
  - Politică
---
<p>Un lucru foarte ciudat s-a întâmplat zilele astea. Statul român, prin vajnicii ei reprezentanţi la nivel administrativ, cu girul firmei de taximetre (nu-i dăm numele; “Siguranţă şi încredere” este sloganul lor) au furat maşina redacţiei din faţa sediului.</p>
<p>Ei spun că nu ar fi aşa. Că în baza legilor, ei au tot dreptul să ridice orice maşină parcată neregulamentar. Evident, la întrebarea “unde îţi poţi parca maşina regulamentar când pe o rază de 700-750 de metri nu există nici o parcare amenajată” - nu mai zic gratuită, că dealtfel toate taxele lor aberante sunt plătite la zi, răspunsul vine într-un ton de iritare maximă şi dispreţ... “n-am făcut eu legea dom`le! Du-te şi ceartă-te cu ăia din Parlament!”</p>
<p>Eu de aici trag două concluzii: Statul iar m-a minţit când mi-a spus că eu plătesc poliţia şi că ea, de fapt, trebuie să mă servească, şi de faptul că acelaşi Stat mincinos, mai este, pe deasupra, şi incapabil să legifereze PENTRU cetăţean, iar nu împotriva lui!</p>
<p>Bine, sunt maliţios. Nu au furat-o, ci au parcat-o domniile lor regulamentar. Aşa e! De fapt, poliţiştii doar aplică legea. Ce-i drept, doar maşina redacţiei au luat-o de pe acea stradă (o Dacia 1310 din 1997 cunoscută şi ca Harap-Alb), unde, vă asigur, nu mai era nici o altă maşină.</p>
<p>Şi vă rog să nu vă gândiţi că vreau să moară şi capra vecinului! Primul motiv este expus mai sus. Alt motiv este că deja am simţit din partea vecinilor, redacţia fiind situată într-un bloc, invidie. Adică maşina voastră stă într-un loc sigur şi păzit. După reacţia asta mi-am dat seama că trebuie să mă duc negreşit la domnii parlamentari, şi cu ruşine sinceră în suflet, să le cer iertare pentru gândul ce l-am gândit despre dumnealor. Legea aceea este pentru siguranţa maşinii noastre.</p>
<p>Şi atunci m-am luminat (ca într-o revelaţie patapieviceană). De fapt, acele taxe nu sunt deloc aberante, sunt ca domniile lor să STEA cât mai confortabil şi să gândească pentru mine, pentru sănătatea mea, atât fizică (maşină nu ai, faci sport) cât şi moral-creştină (nu mai înjuri coloanele de maşini interminabile din trafic). De fapt, toate taxele au rostul lor, deşi ajung la aceeaşi venerabili domni, câteodată poate doamne. Că vă spun eu: nu mai gândiţi că în spitale nu sunt medicamente - corpul creează singur anticorpi şi învige boala (genial; oamenii mureau, înainte să se descopere medicamentele, pentru că ei nu au avut conducători capabili să se gândească la asta). Că în şcoli nu se face carte, ci “se dă o carte” (că doar n-o fi editură) nu-i problemă - cine-i deştept se descurcă singur, şi apoi şcoala vieţii contează mai mult. Exemplele sunt multe. Răspunsurile foarte simple. Recomandarea mea... nu mai gândi - că ei o fac mai bine decât tine!</p>
<p>Nu reacţiona, că tot ei vor învinge - doar au adevărul de partea lor; nu contează că tu nu-l cunoşti - e mai bine pentru tine!</p>
<p>Nu te mai zbate - până la urmă o să îţi dai seama că este degeaba!</p>
<p>Nu te mai amăgi - ai să vezi că dacă ai două servicii ca să îţi creezi, vezi Doamne, luxul de a supravieţui, la pensie o să îţi doreşti încă un serviciu să nu te plictiseşti aşteptând la cozile, aproape “ceauşiste”, de la farmacie!</p>
<p>Deşi de atunci, ca un cetăţean, model european de fabricaţie 2007, acceptat doar în genunchi la lupta pentru resturi, am încetat să mai gândesc, o întrebare tot nu îmi dă pace: În întregul lor sistem, Hristos unde este?</p>