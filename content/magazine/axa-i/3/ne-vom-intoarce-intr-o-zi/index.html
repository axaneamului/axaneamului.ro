---
title: Ne vom întoarce într-o zi
date: 2008-02-15T06:39:00Z
year: 2008
month: 2008-02
authors:
  - radu-gyr
series:
  - AXA ANUL I
#  - Axa 3
categories:
  - Râpa robilor
tags:
  - poezie
  - Radu Gyr
---
<p>Ne vom întoarce într-o zi,<br>
ne vom întoarce neapărat.<br>
Vor fi apusuri aurii,<br>
cum au mai fost când am plecat.</p>

<p>Ne vom întoarce neapărat,<br>
cum apele se-ntorc din nori<br>
sau cum se-ntoarce, tremurat,<br>
pierdutul cântec, pe viori.</p>

<p>Ne vom întoarce într-o zi…<br>
Şi cei de azi cu paşii grei<br>
nu ne-or vedea, nu ne-or simţi<br>
cum vom pătrunde-ncet în ei.</p>

<p>Ne vom întoarce ca un fum,<br>
uşori, ţinându-ne de mâni,<br>
toţi cei de ieri în cei de-acum,<br>
cum trec fântânile-n fântâni.</p>

<p>Cei vechi ne-om strecura, tiptil,<br>
în toate dragostele noi<br>
şi-n cântecul pe care şi-l<br>
vor spune alţii, după noi.</p>

<p>În zâmbetul ce va miji<br>
şi-n orice geamăt viitor,<br>
tot noi vom sta, tot noi vom fi,<br>
ca o sămânţă-n taina lor.</p>

<p>Noi, cei pierduţi, re’ntorşi din zări,<br>
cu vechiul nostru duh fecund,<br>
ne-napoiem şi-n disperări,<br>
şi-n răni ce-n piepturi se ascund.</p>

<p>Şi-n lacrimi ori în mângâieri,<br>
tot noi vom curge, zi de zi,<br>
în tot ce mâine, ca şi ieri,<br>
va sângera sau va iubi.</p>