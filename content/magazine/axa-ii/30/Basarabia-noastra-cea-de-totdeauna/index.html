---
title: Basarabia noastră, cea de totdeauna
date: 2009-12-31T01:00:00Z
year: 2009
month: 2009-12
authors:
  - stefan-plamadeala
series:
  - AXA ANUL II
#  - Axa 30
categories:
tags:
  - Basarabia
images:
  - "images/0.jpg"
pinned: false
featured: false
---
<h4>Un nou început – mult aşteptatul?</h4>
<p>Survolarea mirajului european continuă, vrem în UE cu toată tăria, sîntem oferiţi sincer şi necondiţionat binevoitorilor şi atotştiutorilor „fraţi” de la Bruxelles. Perseverenţa de care dau dovadă „autocraţii” conducători ai destinului nostru politic merită remarcată, păcat că în alte domenii „satul arde şi baba se piaptănă”.</p>
<h4>Europa promite Chişinăului un nou început</h4>
<p>Ieri s-a desfăşurat reuniunea a XI-a a Consiliului de Cooperare RM-UE. La Bruxelles, delegaţia RM a fost condusă de premierul Vlad Filat, avându-i alături pe ministrul Afacerilor Externe şi Integrării Europene, Iurie Leancă, şi pe viceministrul de Externe, Natalia Gherman, desemnată negociator-şef din partea Chişinăului a noului Acord de colaborare cu UE.</p>
<p>La reuniune, pentru prima dată în istoria relaţiilor RM-UE, a fost adoptată o declaraţie comună în care sunt susţinute eforturile RM şi menţionate acţiunile în vederea apropierii ţării noastre de UE. Printre acestea se numără lansarea negocierilor privind Acordul de Asociere şi, în acest context, determinarea părţilor de a face paşi concreţi în vederea creării zonei de liber schimb cuprinzător şi aprofundat. De asemenea, părţile şi-au declarat intenţia de a lansa în anul 2010 dialogul cu privire la liberalizarea regimului de vize. Iar declaraţiile făcute ieri-seară la conferinţa de presă comună susţinută de Vlad Filat şi Frank Belfrage, Secretarul de Stat pentru Afaceri Externe al Suediei, ţară care, până la 1 ianuarie 2010, deţine preşedinţia UE, vorbesc despre demararea unei importante şi ambiţioase etape în colaborarea RM-UE. (Timpul)</p>
<h4>Nota din catalogul european</h4>
<p>Avînd o coaliţie de guvernare atît de pro-europeană, declaraţia de dragoste fiindu-ne arătată din chiar denumirea ei – Alianţa pentru Integrare Europeană, nu putem decît să acceptăm ca ceva firesc aprecierea pozitivă a Consiliului de Cooperare dintre cele 2 state. Apare însă o întrebare la fel de firească şi desigur retorică: pozitivă pentru cine?</p>
<h4>„Consiliul a apreciat ca pozitiv procesul politic din RM”</h4>
<p>„Am obţinut ce ne-am dorit: să existe un început, la fel ca şi în cazul Serbiei. Obţinerea regimului liberalizat de vize depinde de felul în care vom gestiona procesele de la Chişinău. Negocierile noului cadru contractual dintre RM şi UE, care va fi un Acord de Asociere, vor fi lansate la 12 ianuarie, din care moment începe şi misiunea experţilor de elaborare a foilor de parcurs”, a declarat Filat după reuniunea Consiliului. „Pentru prima dată constatăm cu satisfacţie faptul că organul Consiliului de Cooperare a adoptat o declaraţie prin care se menţionează că acţiunile Guvernului RM sunt pozitive.</p>
<p>De asemenea, a fost semnat un memorandum cu privire la asistenţa consultativă pentru continuarea procesului de integrare europeană (presupune delegarea de către UE a unui grup de consilieri de rang înalt în instituţiile-cheie ale RM, care vor ajuta autorităţilor noastre să elaboreze şi să implementeze politici sectoriale în domeniul integrării europene - n.r.). Acţiunile concrete deja realizate vin să confirme angajamentul asumat al RM”, a menţionat Filat, mulţumind totodată UE pentru deschiderea fără precedent faţă de RM, inclusiv în ceea ce priveşte asistenţa financiară acordată RM de Bruxelles.
<p>„Sunt încântat să anunţ că UE şi RM se vor angaja într-un Acord de asociere, care va fi ambiţios şi va contribui la integrarea economică şi politică a RM în UE”, a declarat, la rândul său, preşedintele Uniunii Europene, Herman Van Rompuy. El a apreciat eforturile pe care noua conducere de la Chişinău le face întru asigurarea drepturilor omului, dar şi deschiderea acesteia către Parteneriatul Estic (politica de vecinătate a UE, privită cu scepticism de fosta guvernare comunistă - n.r.). „Consiliul a apreciat ca pozitiv procesul politic din RM. A fost primul Consiliu de Cooperare cu noul guvern şi echipa dlui Filat este angajată pe calea proceselor democratice, fapt apreciat de UE”, a spus Van Rompuy, care însă a amintit, totodată, că pentru viitorul RM este extrem de important angajamentul pro-european şi pro-reformist al Guvernului de la Chişinău.</p>
<p>În declaraţia comună, UE a recunoscut aspiraţiile europene ale RM, fapt confirmat, în cadrul conferinţei de presă comune, şi de Frank Belfrage, Secretarul de Stat pentru Afaceri Externe al Suediei. „Am adoptat o declaraţie prin care susţinem acţiunile echipei Filat şi această declaraţie marchează un nou punct de plecare în relaţiile dintre RM şi UE”. Frank Belfrage a declarat că RM se află pe calea reformelor democratice şi s-a arătat convins de faptul că echipa condusă de Vlad Filat va face faţă provocărilor. „RM este vecinul UE şi este firesc ca relaţia UE-RM să se consolideze”, a menţionat oficialul suedez. (Timpul)</p>
<h4>Homo premierus  sapiens</h4>
<p>Încălzit în adîncul inimii de Naşterea Domnului (să-i spunem şi Noel pentru a-l aduce în extaz pe domnul prim-ministru), bucuros că a mai dat o „dovadă” a democraţiei prin faptul că într-o ţară ortodoxă pe stil vechi Naşterea Domnului se sărbătoreşte oficial pe 25 decembrie, prim-ministrul ne pune în faţă într-un interviu arhicunoscutele sale „idei”, „realizări” şi „principii”, căpătate evident după un îndelungat proces de acumulare şi sintetizare al valorilor „europene” cum ar fi „toleranţa”, „libertatea”, „democraţia” ş.a., pe care noi micuţul neam de ciobănaşi le vom învăţa de la dumnealui. Cînd ai aşa cap, vai de picioare!</p>
<h4>Vlad Filat, prim-ministru al Republicii Moldova: „Nu mai avem dreptul să facem un pas înainte şi doi înapoi”</h4>
<p>- Dle Filat, mă gândeam să încep cu altă întrebare, dar am intrat în guvern şi am văzut pe hol nişte doamne împodobind bradul de Crăciun şi… de ce abia acum?</p>
<p>- Păi, nu sunt eu cel care decide împodobirea bradului. Important e ca în ajunul Crăciunului el să fie împodobit şi să stea la locul potrivit. Aşa cum e la mine acasă, de altfel, unde bradul demult e pregătit pentru a întâmpina colindătorii. Dar bradul nu e o prioritate în sine. Prioritar am considerat să oferim, în sfârşit, posibilitatea de a serba Crăciunul pe stil nou celor care doresc să serbeze la 25 decembrie. A fost o decizie asumată, chiar dacă ştiam că poate fi şi riscantă. Dar, m-am convins nu o dată - dacă doreşti să obţii ceva, trebuie să-ţi asumi şi eventualele riscuri.</p>
<p>- E adevărat, unii reprezentanţi ai clerului v-au şi criticat pentru această decizie. O mult mai mare parte a societăţii a salutat-o însă… Dacă pornim de la premisa că guvernarea AIE se va menţine la putere cel puţin încă doi-trei ani, putem spera <strong>că se va ajunge la oficializarea definitivă a datei de 25 decembrie?</strong></p>
<p>- Indiferent de contextul politic, foarte curând vom fi puşi în situaţia nu doar să ne declarăm aspiraţiile europene, ci şi să îmbrăţişăm valorile europene. Şi aici e vorba inclusiv de modul în care abordăm o problemă sau alta, inclusiv de felul în care respectăm libertatea persoanei. Într-o societate modernă, toleranţa este condiţia indispensabilă pentru o dezvoltare armonioasă. Noi, însă, se pare că doar vorbim de toleranţă, de vreme ce o hotărâre atât de inocentă a provocat asemenea reacţii.</p>
<p>(…)</p>
<p>- La 25 decembrie, ziua în care va apărea acest interviu, se vor face exact trei luni de la învestirea guvernului pe care îl conduceţi. Chiar dacă perioada de graţie pentru un executiv e de 100 de zile, vă rog să numiţi astăzi trei evenimente care ne-au marcat şi v-au marcat în aceste trei luni.</p>
<p>- Nu cred că am beneficiat de „indulgenţa” celor 100 de zile. Din prima zi am avut parte de o analiză foarte dură, pe care mi-a asigurat-o aşa-numita opoziţie, dar şi unii „amici”... Dar nu cred că trebuie să dimensionăm activitatea unui guvern prin prisma unei anumite perioade de timp, mai ales că trei luni de zile este un termen prea mic pentru multitudinea de probleme cu care se confruntă RM. Însă, pot spune că obiectivele pe care ni le-am propus au fost realizate. Dacă e să identificăm, totuşi, trei evenimente pe care le-am trăit nu doar ca premier şi ca membru al AIE, ci şi ca simplu cetăţean, primul ar fi învestirea guvernului. Care n-a fost deloc uşoară, deşi, probabil, aparent părea simplă.</p>
<p>Dar acest act a fost precedat de sute de discuţii, de compromisuri realizate, pe alocuri, acolo unde era imposibil de găsit loc pentru compromis… Un compromis este şi Programul de guvernare, pe care eu mi-l imaginam altfel, recunosc, dar pe care l-am acceptat în varianta în care este pentru că anume în această variantă se regăsesc toate cele patru componente ale AIE. Este un compromis rezonabil, care permite acestui guvern de alianţă să existe şi mă bucur că l-am găsit. Căci acest guvern este o nouă etapă în dezvoltarea ţării noastre. Am redat RM o guvernare liberal-democratică după opt ani de dictatură comunistă şi prin activitatea noastră de zi de zi vrem să valorificăm această şansă.</p>
<p>Al doilea eveniment sunt negocierile cu Fondul Monetar Internaţional (FMI). Spun asta având în vedere gravitatea situaţiei economice din ţară şi Bugetul - dacă e posibil să-l numim astfel, la acea etapă - lăsat de comunişti. Eu nu am prea vorbit despre aceasta, dar ţara, de facto, se afla în incapacitate de plată. Condiţiile cu care a venit FMI au fost şi rămân foarte dure, dar sunt extrem de necesare pentru a pune fundamentul unei creşteri economice sănătoase în RM - care, ulterior, să ne ofere acele venituri necesare pentru a rezolva multiplele probleme sociale. Ştiu, acordul cu FMI a însemnat adoptarea unor măsuri pe alocuri nepopulare.</p>
<p>- Cu care comuniştii au speculat atât în campanie, cât şi după alegeri...</p>
<p>- Tocmai asta e diferenţa dintre noi şi comunişti - ei speculează, noi ne asumăm acţiuni, gândindu-ne nu la trecut, ci la viitorul RM şi al cetăţenilor ei. Aceasta înseamnă să iei decizii asumate, fie şi riscante. Înţelegerea pe care am realizat-o cu FMI într-un termen-record a reprezentat startul activităţii Guvernului în fapt, nu pur calendaristic. Acest acord a transmis un mesaj clar către partenerii noştri de dezvoltare şi cei politici, dar şi către instituţiile financiare, oferindu-ne astfel posibilitatea de a primi acele surse financiare care ne-au permis să ne îndeplinim angajamentele, ca stat, faţă de cetăţenii noştri.</p>
<p>Din acest acord au rezultat şi parametrii care stau la baza Bugetului pentru anul viitor, precedate de un şir de acţiuni pe care ni le-am asumat în cadrul Programului de stabilizare şi relansare economică a RM. Desigur, nu totul ne-a reuşit. Este vorba, înainte de toate, de faptul că n-am majorat salariile în sfera bugetară, pentru funcţionarii publici - dar nu am avut resurse financiare pentru aşa ceva. Totodată, am încrederea că, prin acţiuni concrete şi printr-o administrare fiscală eficientă, în 2010 vom putea să revenim la această problemă şi să asigurăm creşteri de salarii şi în această zonă.</p>
<p>- Fiţi de acord că, totuşi, o eventuală neonorare a angajamentelor privind pensiile şi salariile poate ştirbi enorm din încrederea ce v-a fost acordată.</p>
<p>- Am majorat salariile profesorilor, aducându-le la nivelul mediu pe economie. A fost o datorie, dacă vreţi, şi personală faţă de aceşti oameni. Dar nu imaginea este scopul nostru suprem. Scopul nostru a fost să asigurăm stabilitatea în actul de guvernare şi perspectivă. Şi, de ce nu, să demonstrăm că o guvernare liberal-democratică nu este nici pe departe o catastrofă, precum preziceau falşii oracoli. Cred că oamenii deja resimt acest lucru. În ceea ce ţine de pensii, pentru 1 aprilie viitor vom veni cu majorări, dar vom merge pe o cu totul altă filozofie - ne vom concentra, în special, pe cei care au cele mai mici pensii, pentru a echilibra situaţia.</p>
<p>- Şi dacă e să ne referim la cel de-al treilea eveniment?</p>
<p>- Acesta a culminat, la 21 decembrie, cu Declaraţia comună UE-RM, pe care am făcut-o la Bruxelles. E adevărat că aceasta a fost precedată de multe alte, pe alocuri mai puţin vizibile, acţiuni. E vorba de prima mea vizită la Bruxelles împreună cu colegul meu Iurie Leancă, ministrul de Externe; de multiplele vizite întreprinse de dumnealui în capitalele europene, la diferite reuniuni; de activităţile pe care le-am avut în Chişinău cu înalţi oficiali europeni, dar şi de acţiunile celor care, la nivel tehnic, de experţi, au muncit în toată această perioadă. Doar implicarea plenară pe toate aceste dimensiuni ne-a permis ca, luni, să obţinem victoria la Bruxelles.</p>
<p>Chiar dacă Declaraţia e redactată într-un limbaj foarte diplomatic, ea transmite un mesaj clar privind opţiunea noastră europeană. Deja la 12 ianuarie, la Chişinău, va începe negocierea Acordului de Asociere RM-UE. La început de februarie aşteptăm prima misiune de evaluare a UE, ca ulterior să pornim mult aşteptatul dialog privind liberalizarea regimului de vize pentru cetăţenii moldoveni. Toate acestea ne spun că avem perspectivă şi înţelegere în UE. Urmează să muncim acasă, ca să obţinem într-un final acest statut de ţară europeană, pe care sunt convins că îl merităm. Mi-a dat mari speranţe şi discuţia pe care am avut-o cu preşedintele UE, Herman Van Rompuy, care şi-a reiterat, deschis şi sincer, angajamentul de a sprijini RM.</p>
<p>- Confirmă asta presupoziţia că integrarea europeană a RM este, în definitiv, o chestiune de voinţă politică a Europei?</p>
<p>- Este o chestiune de voinţă politică a RM, înainte de toate. Viteza şi consistenţa procesului de integrare depinde de voinţa şi faptele noastre, a celor de la Chişinău. Şi atitudinea UE faţă de noi va depinde în totalitate de consecvenţa noastră.</p>
<p>- Aş vrea să revenim puţin în septembrie. Aveam pe atunci senzaţia că aţi prefera să fiţi altceva, nu premier. Totuşi, v-aţi asumat riscul şi... guvernarea. Cum e să fii premier într-o ţară post-comunistă?</p>
<p>- E adevărat că, într-un fel, pe atunci mă gândeam şi la funcţia de spicher. Dar nu am condiţionat - şi atunci când spun „eu”, vorbesc de Partidul Liberal Democrat din Moldova. Am fost în situaţia în care să cedăm şi am cedat, pentru că unitatea celor patru partide din AIE era mai importantă. De fapt, forţa noastră e în unitate.</p>
<p>Cum e să fii premier într-o ţară post-comunistă şi mai ales în RM?.. Nu-mi place să mă tângui şi să pun pe umerii altcuiva responsabilitatea pentru eşecurile mele. Dar de această dată o să vă spun că e greu. Această situaţie, însă, mă motivează şi mai tare. Am muncit foarte mult la viaţa mea, în ultimii ani am luptat foarte mult şi în prim-plan au stat angajamentele pe care mi le-am asumat faţă de oameni, şi pe care ţin cu tot dinadinsul să le respect. Poate că şi vârsta e un element care mă face să-mi păstrez tempoul, căci nu privesc la viaţă doar sub aspectul zilei de mâine. Sunt abia la 40 de ani... Astăzi, la Comrat, în cadrul festivităţilor prilejuite de cea de-a 15-a aniversare a UTA „Gagauz-Yeri”, m-am întâlnit cu fostul preşedinte al Turciei, dl Suleyman Demirel. La 85 de ani, emană o energie extraordinară... Şi am înţeles încă o dată: până la urmă, după noi rămân faptele.</p>
<p>- În ce măsură la depăşirea acestui „greu” se implică membrii Guvernului?</p>
<p>- Într-o măsură definitorie. Suntem o echipă şi succesul sau insuccesul Guvernului derivă din activitatea noastră comună. Bineînţeles, pe unele domenii am putea identifica mai multe reuşite, pe altele mai puţine, dar rezultatul e al întregii echipe.</p>
<p>- Economia, Justiţia, Mass-media... Care sunt cele mai „dureroase” zone?</p>
<p>- Toate sunt dureroase şi, mai ales, interdependente. Dacă e să vorbim de obiectivul nostru principal, care este integrarea europeană, aceasta presupune ajustarea RM şi a instituţiilor ei la valorile şi principiile europene. Şi nu poţi să ai o economie europeană fără un sistem financiar modern, şi nici o justiţie europeană fără nişte mass-media care să se bucure de libertăţile de care se bucură presa în UE. Toate domeniile sunt prioritare şi ele trebuie administrate eficient în acest sens. Nu poţi să obţii un rezultat, dacă te mişti haotic. Dacă reformezi un domeniu şi-l ignori pe altul, acesta din urmă te trage înapoi. Nu mai avem dreptul să facem un pas înainte şi doi înapoi. Şi nici să facem declaraţii europene şi administrare... moldovenească.</p>
<p>(…)</p>
<p>- Cum va fi anul 2010?</p>
<p>- Va fi foarte greu, dar, cu certitudine, mult mai bun decât 2009 când, prin chin şi jertfe umane chiar, am schimbat un regim autoritar cu unul democratic. Vom munci ca să oferim perspectivă şi speranţă cetăţenilor noştri. Şi la sfârşitul lui 2010, chiar dacă vom avea alegeri în toamnă, sunt convins că vom discuta despre mai multe succese, decât nereuşite. Le doresc cetăţenilor RM să aibă parte de cât mai multe realizări frumoase, ca toţi cei dragi să le fie sănătoşi şi sper că 2009 va fi anul când confraţii noştri vor începe să revină acasă. La mulţi ani tuturor!</p>
<h4>„Aleşii poporului” despre „aleşii sorţii” sau serialul ”Afaceri între vechii şi noii rechini”</h4>
<p>Încercînd o metaforă „subtilă” premierul Republicii Moldova îşi declară pasiunea pentru stomatologia subacvatică, menţionînd că este deranjat de colţii „rechinilor” din mediul de afaceri. Salut această atitudine, însă îmi menţin poziţia sceptică referitor la rezultatul „amputării dinţilor lor ascuţiţi”, nu de alta dar simt că din prea mare obsesie şi studiu îndelungat al acestor specimene sus-numitului prim-ministru au început să-i crească cu o viteză remarcabilă în locul dinţişorilor „clean&white” cîteva mii mult mai ascuţiţi, proces realizat evident în acelaşi spirit „metaforic”, evident generalizat la „gaşca europenilor veseli”.</p>
<h4>Vlad Filat: Mediul de afaceri mai este încolţit de „marii rechini”</h4>
<p>„Sunt mari, cu dinţi ascuţiţi, plutesc, dar la ora actuală plutesc haotic”, a răspuns premierul Vlad Filat, fiind întrebat în cadrul emisiunii „Bună seara!” dacă a avut vreo convorbire cu „marii rechini”, cei care au preluat şi deţin controlul asupra mediului de afaceri din R. Moldova.</p>
<p>Premierul a mai fost întrebat dacă a avut vreo covorbire cu Oleg Voronin sau cu Vladimir Plohotniuc.</p>
<p>„Cel puţin, trebuie să constatăm că aceşti rechini sunt, şi Oleg Voronin, şi Plohotniuc, şi mai sunt câţiva. Sunt mari, cu dinţi ascuţiţi, plutesc, dar la ora actuală plutesc foarte haotic, că nu-şi găsesc locul. Aceşti bani reprezintă la ora actuală o rezistenţă enormă faţă de ceea ce facem noi. Se încearcă diferite formule. Să nu creadă dânşii că eu nu văd, văd exact ceea ce se întâmplă, unde reacţionează. Oamenii doresc să vadă şi un rezultat al tuturor afirmaţiilor pe care le-am făcut vizavi de faptul că cei care au încălcat legea trebuie să răspundă public, nu pe sub masă, nu la mica înţelegere. Oamenii doresc să înţeleagă de ce anumite procese care ţin de mediul de afaceri, de monopolizări nu au finalitate. Acest proces este unul mult prea complicat,  încât să avem efect într-o perioadă atât de scurtă. Avem rezultate şi acţiuni care sunt în definitivare. Nu ne dorim însă ca aceste acţiuni să fie privite ca o revanşă. Este important ca legea în RM să fie una care guvernează”, a spus premierul.</p>
<p>În cadrul aceleiaşi emisiuni, Filat a declarat că nu a ezitat nicio clipă atunci când s-a pus problema să devină premier, să-şi asume această responsabilitate, mai ales conştientizând situaţia dificilă în care se află R. Moldova. (Timpul)</p>
<p>Ameţiţi de anul alegerilor, păşim în cel nou – al altor alegeri. Democraţia în mişcările-i josnice îşi execută menirea – curăţă sufletul de „excedentul” naţional, îl „eliberează”, îl ridică pe culmile nebănuite ale „omului – unic stăpîn al destinului său” pentru ca apoi să-i dea lovitura de graţie – ucigîndu-l. Murdăria materialismului ne este impusă. Uneltele meschine şi perfide ale minciunii stau în fruntea ţării – cu emfază proclamîndu-şi prin discursuri incoerente şi ilogice „românitatea” şi „dorinţa de bine absolut”. Mă mir de nepăsarea poporului, care poate fi atît de uşor de înşelat prin aceleaşi falsuri, de aceleaşi nulităţi. A devenit viaţa un simplu reflex necondiţionat, a murit sufletul românesc?</p>