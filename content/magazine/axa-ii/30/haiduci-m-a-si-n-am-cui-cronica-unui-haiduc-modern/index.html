---
title: HAIDUCI-M-AŞ ŞI N-AM CUI... CRONICA UNUI HAIDUC MODERN
date: 2009-12-31T02:08:00Z
year: 2009
month: 2009-12
authors:
  - ciprian-bojan
series:
  - AXA ANUL II
#  - Axa 30
categories:
tags:
images:
  - "images/0.jpg"
---
<h2>De ce m-aş haiduci? Câteva motive de haiducie</h2>
<p>Mă roade de vreo câţiva ani un dor nebun de haiducie. Asta dintr-o lehamite născută din sila faţă de un sistem social defect. Cred că aş avea o satisfacţie fără margini când le-aş zări mutrele speriate ale ciocoilor de toate culorile politice. Aşa cum au făcut-o haiducii din vechime, sau cu nici 50 de ani în urmă Gavrilă Ogoranu, fraţii Arnăuţoiu, Nicolae Ciolacu şi mulţi, mulţi alţii. Românismul a supravieţuit prin haiducie. În vremurile de aur ale haiducilor, cetele depăşeau 100.000 de luptători. Adică, mai mulţi decât are armata română de astăzi. Toţi cu inimi româneşti. De ce m-aş haiduci? Pentru că aşa-i drept.</p>

<h2>Nu vreau să plătesc bir</h2>
<p>Pentru că mă cocoşează dările la stat. România a devenit un sistem corupt, care supravieţuieşte doar din inventarea unor noi biruri. Dările mari sărăcesc peste măsură omul de rând, iar săracul sărăceşte sistemul căruia îi aparţine. M-am speriat când am aflat că ne vâră pe gât şi impozitul forfetar. Dornici să bage mai uşor bani în vistierie, guvernanţii au făcut ca aproximativ 56.000 de oameni să rămână fără un loc de muncă, iar 26.000 de firme şi-au încetat activitatea. Credeţi că bugetul e mai gras? Nici vorbă, e doar mai sărac cu 100 milioane lei.</p>
<p>România sărăceşte pentru că birurile sunt multe şi grase. Avem de plătit 113 taxe. Dublu decât sârbii sau de 56 de ori mai mult faţă de suedezi. Ba mai mult, pentru a le da banii trebuie să milogim ca proştii la uşile lor. Un studiu al Băncii Mondiale arată că pentru a-şi plăti toate dările, românul stă la cozi trei zile şi trei nopţi. Nu ştiu pe la alţii cum e, dar eu când m-am dus la finanţe să-mi plătesc dările, am stat la coadă la fel cum stăteam când eram copil aşteptând maşina de pâine. Pentru ce? Ca să susţin din munca mea incompetenţa guvernanţilor şi un aparat bugetar populat peste măsură cu arnăuţi şi cocote de birou. Culmea este că suntem din ce în ce mai puţini plătitori de impozite. Dacă în anii `90 România avea zece milioane de salariaţi care plăteau impozite şi mai puţin de un milion de bugetari, acum sunt 4,5 milioane de salariaţi şi aproape două milioane de bugetari.</p>

<h2>Stăpânirea fură de la mine</h2>
<p>După ce că iau şi pielea de pe noi, guvernanţii s-au pus pe furat. Stâna noastră este păzită de o haită de lupi corupţi şi nehaliţi. Aţi mai văzut vreun dosar de corupţie? Nici vorbă. Mai scoate stăpânirea câte un personaj mort politic, pe care îl arată ca fiind vinovat de furtişagul din vistierie. Şi asta doar aşa, cât să se bucure prostimea când stă cu nasul în televizor. Aţi zărit vreun procuror să se întrebe ce s-a întâmplat cu fabricile vândute pe un leu? M-am întrebat eu şi am aflat că au fost demolate şi transformate în afaceri imobiliare, pornind de la acte de corupţie. Spre exemplu, Tractorul Braşov a fost cumpărat de Flavus Investiţii, care vrea ca acum să facă acolo un mare cartier cu 6.000 de apartamente. Le fel s-a întâmplat şi cu Roman Braşov, care a fost vândut la preţul unui singur apartament. Acum, acolo nu se mai fac camioane, ci case. Cine va sta în ele, că foştii muncitori n-au bani să le cumpere? Şi iaca aşa din corupţie şi degringoladă se naşte criza.</p>
<p>Străinii au intrat deja la bănuieli şi zic că pe la noi se fură mai mult decât la ei. Întrebat de un reporter de la Washington Post cum se vede România din afară, fostul ambasador SUA, Jim Rosapepe, a spus că străinii ne definesc prin corupţie. Şi are dreptate. Cică după Indicele de Percepţie a Corupţiei lansat de Transparency International, România obţine 3,8 puncte din 10. Astfel, ţara noastră este pe ultimul loc în clasamentul statelor membre ale Uniunii Europene, pe care îl împarte cu Bulgaria şi Grecia. Dacă pentru bulgari şi greci, corupţia este o tradiţie seculară, noi l-am avut pe Ţepeş, dar tot n-am învăţat nimic de la el.</p>
<p>S-a furat cam tot ce se putea şi tot n-avem un corupt mare după gratii. Procurorii vor să-l vâre pe Adrian Năstase la ocnă pentru nişte termopane, vor să-l belească pe Decebal Traian Remeş pentru o bucată de slănină şi câteva sticle de ţuică. Un circ inutil, în vreme ce nimeni nu bagă în seamă furtişagurile din privatizări.</p>

<h2>Mi-e silă de ciocoi</h2>
<p>De parcă nu era îndeajuns să sufăr că-s jupuit de biruri şi furat de stăpânire, mai sunt şi umilit de ciocoi. Am renunţat să mai bag lumea în seamă la televizor, că mă ia furia. Ghiftuiţi şi aroganţi, ciocoii se dau în spectacol seară de seară. Prostimea consumă acest spectacol trist, fără a digera intelectual semnificaţia sa.</p>
<p>Data viitoare când îl mai zăriţi pe Silviu Prigoană etalându-şi talentele de prost gust şi consoarta grasă, să ştiţi că spectacolul acesta nu-i făcut decât pentru a vă mai râde odată în nas. De ziua lui, era sărbătorit ca un adevărat model naţional şi toţi trâmbiţaşii şi vornicii s-au grăbit să-i pupe mâna. Şi atât de mult l-au alintat, până când şi el s-a săturat, exclamând: „Mă simt ca Ceauşescu acum că toata lumea îmi cântă pe la televizor”.</p>
<p>Până şi apariţiile televizate ale preşedintelui Băsescu au devenit simple emisiuni de bancuri. Peste 60 la sută dintre apariţiile televizate ale oamenilor politici se rezumă la răfuieli inutile, analize fără scop şi distracţii de can-can. Restul apariţiilor sunt rezervate dezbaterilor, care nu ajung la nici un rezultat. Prostimea consumă, iar ciocoiul îi râde-n nas. Vorbele ministresei  Elena Udrea se lipesc bine aici: „E vina mea că sunt frumoasă şi inteligentă?” (Revista Gente, ianuarie 2010). Bine că suntem noi proşti.</p>

<h1>AŞTIA NU MAI CRED ÎN DUMNEZEU</h1>

<p>STĂPÂNII PUPĂ ICOANE ŞI FAC CRUCI NUMAI CÂND ÎI VEDE CINEVA, CÂND ESTE VORBA SĂ PUNĂ OSUL SĂ RIDICE BISERICA SE FAC NEVĂZUŢI. CICĂ STATUL MODERN E FĂRĂ DREAPTA CREDINŢĂ, CĂ AŞA VOR STRĂINII. NU VĂ DAU LISTE DE DOMNITORI CARE S-AU BĂTUT PENTRU CREZUL NOSTRU, CĂ-I ŞTIŢI PREA BINE. DAR CE N-AU REUŞIT SĂ FACĂ STRĂINII CU SABIA, FAC ĂŞTIA DE AZI CU PLECĂCIUNEA. NE-AU SPUS STRĂINII CĂ UNIUNEA EUROPEANĂ NU ARE UN FUNDAMENT CREŞTIN ŞI CĂ NOI AR TREBUI SĂ FACEM ASCULTARE DE VORBELE LOR. ŞI S-AU APUCAT NIŞTE DESCREIERAŢI SĂ SCOATĂ ICOANELE DIN ŞCOLI, SĂ LE IA COPIILOR ORELE DE RELIGIE, IAR ACUM SE GÂNDESC LA LEGI CA SĂ MAI DIMINUEZE INFLUENŢA CREŞTINISMULUI.</p>
<p>DACĂ UN POPĂ CALCĂ STRÂMB ŞI PUNE MÂNA PE ŞPAGĂ, URLĂ VORNICII LA TELEVIZOR ZILE ÎN ŞIR, DAR ŞTIRILE CARE PUN BISERICA ÎN LUMINĂ FAVORABILĂ SUNT TRECUTE LA FAPT DIVERS. BA MAI MULT, ÎŞI BAT JOC DE ÎNVĂŢĂTURA CREŞTINĂ DE FIECARE DATĂ CÂND AU OCAZIA. PĂI BBC-UL, CREAT PE BANII UNEI ŢĂRI CREŞTINE IA SCRIPTURA ÎN DERÂDERE, DAR N-ARE VOIE SĂ FACĂ CATERINCĂ DE CORAN. EI SPUN CĂ DUMNEZEU N-ARE CE CĂUTA ÎN EUROPA MODERNĂ.</p>
<p>IACĂ AICI CÂTEVA MOTIVE PENTRU CARE MI-AŞ LUA CALUL ŞI PISTOLUL ŞI M-AŞ DUCE</p>
<p>SĂ-MI CAUT DREPTATEA ÎN MUNŢI. CĂ DORUL DE HAIDUCIE NU-I ALTCEVA DECÂT CHEMAREA SPIRITULUI CREŞTIN ROMÂNESC.</p>
