---
title: Sfântul Munte Athos
date: 2009-12-31T02:08:00Z
year: 2009
month: 2009-12
authors:
  - vichentie-malau
series:
  - AXA ANUL II
  #  - Axa 30
categories:
  - Religie
tags:
images:
  - "images/0.jpg"
  - "images/1.jpg"
  - "images/2.jpg"
  - "images/3.jpg"
---
<p>Dintre marile peninsule mediteraneene Grecia este cea mai săracă. Solul ei sterp, capriciile climei sunt neprielnice pentru agricultură, baza însăşi a existenţei umane. Dar în chiar acest aspect neprielnic vieţii, acest popor curajos a găsit o salutară salvare în această nenorocire funciară care nu-i îngăduie să somnoleze într-o viaţă plină de înlesniri. Fixat pe un sol ingrat munceşte din greu pentru a pune în valoare fiecare palmă de pământ fertil defrişând pădurea, acoperind cu terase coastele dealurilor şi cele stâncoase ale munţilor. Aceasta este caracteristica fundamentală şi a vieţuitorilor din mănăstirile atonite.</p>
<p>Trăsătura caracteristică a acestei extreme înaintări a Balcanilor în Marea Egee şi în Mediterana este predominanţa munţilor ce acoperă 85% din suprafaţa solului. Marea este prezentă pretutindeni pătrunzând adânc în uscat, care se termină cel mai adesea prin faleze ce adăpostesc nenumărate porturi. Marea constituie adevărata cale de comunicaţie, deoarece compartimentarea solului face ca legăturile terestre să fie anevoioase. Ispita e cu atât mai mare datorită faptului că întreaga Eladă e înconjurată de insule ale căror creste sunt veritabile repere pentru navigaţie, iar micile porturi adăpostesc pitoreşti locuri ospitaliere pentru navigatori. Marea, căreia grecii i-au dat denumirea indo-europeană a podului (Pontos) este plină de primejdii, brăzdată de valuri năprasnice în anotimpurile reci, măturată de vânturi de la miazănoapte în timpul verii descumpănind mereu corăbierii prin subitele ei accese de mânie.</p>
<p>Clima mediteraneană, în general, în unele regiuni este temperat continentală datorită osaturii muntoase a solului. Iernile sunt aspre şi verile deosebit de călduroase. Astfel, dacă la Atena temperatura variază în medie între 19 grade şi 38 de grade, în Athos putem întâlni temperaturi între -2 şi +42 de grade dar căldura este mai suportabilă din pricina vânturilor eleosiene şi prezenţei mării cu briza ei binefăcătoare. Versantul ionian al Greciei continentale este acoperit de întinse păduri de stejar până la 1200 m altitudine iar mai sus, de păduri de pini, de brazi şi de fagi. Pe înălţimile Peloponesului occidental cad ploi abundente de unde şi bogăţia cursurilor de apă. La est de Pind numai munţii cei înalţi se bucură de precipitaţii în mai, bogate de altfel, iar Olimpul este acoperit de brazi şi de castani în timp ce coamele Parnasului sunt înzăpezite până-n iunie ca şi cele ale Atonului Regiunile cele mai joase cunosc o lungă şi neîndurătoare epocă de sete ca şi cea mai mare parte a peninsulei Athos. Practic în aceasta perioadă nu plouă niciodată.</p>
<p>Vânturile contribuie şi ele la asprimea climei. Vara presiunea scăzută a Mediteranei aspiră aerul peninsulei Balcanice dând naştere vânturilor de nord care devastează zonele de câmpie şi mătură Marea Egee alternând adesea cu răbufnirile arzătoare ale vânturilor sirocco de provenienţă africană. Iarna rafalele violente de vânt răcesc brusc atmosfera. Câmpiile înguste şi caracterul excesiv al climei sunt prea puţin prielnice agriculturii. Cel puţin în peninsula Athos această îndeletnicire este practicată extrem de puţin din cauza solurilor pietroase aşa că se găsesc doar culturi de viţă de vie şi măslini dispuse pe terase şi îngrădite de puţinătatea locurilor mai drepte. De aceea s-a procedat de-a lungul sutelor de ani la terasarea muntelui pe acele puţine porţiuni sau pe locurile mai aşezate din zona litorală.</p>
<p>Sfântul Munte al Athonului este o peninsulă legată de acest pământ al Greciei în partea dinspre miazăzi având celelalte două părţi legate de Marea Egee. Lungimea Sfântului Munte este de aproximativ 60 de km în timp ce lăţimea variază între 12 şi 18 km. Altitudinea vârfului Athonului este de 2040 m. Suprafaţa peninsulei este de circa 365 km pătraţi, cam câte zile are un an. Athosul se identifică cu toţi „munţii Lui Dumnezeu” în care Cel Preaînalt s-a descoperit oamenilor: Muntele Sion, Muntele Sinai, Carmelul, Muntele Măslinilor şi Golgota. Athosul este asemenea tuturor acestor munţi, unde Domnul s-a odihnit întru Sfinţii Lui (Psalmul 150, 1) în „adunare de dumnezei” (Psalmul XI I). „Să nu mor până ce nu văd Athosul”, îşi doresc monahii ortodocşi. Inspirat este cuvântul unui monah aghiorit că „Muntele Athos este locul unde mulţi oameni se pocăiesc şi prin aceasta ei fac mereu bucurii în cer după cuvântul Scripturii” (Luca 15, 7). Rând pe rând, pe lângă apelativul „Sfântul Munte” acest munte se mai numeşte şi Muntele Pocăinţei. Uitându-se la Athon care se înalţă falnic spre cer, lucrătorii pocăinţei sunt îndemnaţi în chip firesc să se străduiască a se ridica tot mai sus pe calea desăvârşirii, adică să atingă idealul pocăinţei depline. Athosul este însă şi Muntele Schimbării La Faţă, sărbătoarea cea mai caracteristică a acestuia la care vor să participe toţi monahii.</p>
<h2>Incursiune în istorie</h2>
<p>După relatările lui Tucidide, Plutarh, Homer, Apolloniu şi ale altor autori antici, din timpurile precreştine şi până la începutul secolului al III-lea î.Hr., au existat la Athos diferite orăşele precum Sani, Thysson, Kleinai, Dion ş.a. Apoi, treptat, aceste aşezări dispar, fără să putem cunoaşte ce s-a întâmplat cu ele.</p>
<p>După spusele lui Plutarh, arhitectul Stasikrate şi după Strabon, Deinokrate i-a propus lui Alexandru cel Mare (336-332 î. Hr.), care avea de gând să construiască un oraş în care să-şi imortalizeze faima, să transforme Athosul în monumentul lui Alexandru spre slava măreţiei macedonene, ţinând în mâna stângă un oraş: mulţimi de oameni, iar în cea dreapta un râu o duce la mare. Dar Alexandru cel Mare n-a acceptat planul, spunând lui Deinokrate: „Lasă Muntele cum este. E de ajuns că împăratul şi-a eternizat semeţia săpând canal printr-însul”, referindu-se la canalul pe care 1-a făcut Xerxes la 481 Hr., prin mijlocirea inginerului său Vouvari, în expediţia pe care a pornit-o împotriva Eladei cu 1200 de corăbii mari.</p>
<p>Nu se ştie sigur când au venit primii monahi în Sfântul Munte Athos, dar se crede că ar fi venit odată cu Sfântul Apostol Ioan (101 d. Hr.), care o însoţise pe Maica Domnului în călătoria sa spre Athos. Această versiune vrea să spună că încă de la începuturile erei creştine, au debarcat aici sihaştrii din Asia Mica, poate şi din Efes unde propovăduia Sfântul Apostol loan, şi unde viaţa monahală, contemplativă, începuse să se manifeste de timpuriu.</p>
<p>N-am putea preciza când apar primele urme de viaţă monahală în Sfântul Munte, dar se pare că ea a apărut încă din timpul împăratului Constantin cel Mare (306-337 d. Hr.) şi al împăratului Teodosie cel Mic (408-450 d. Hr). Sigur, chiar cu toată sihăstria lui, Athosul nu putea să rămână neinfluenţat de puterea cuceritoare a creştinismului. De aceea, imaginea simbolică a povestirii Sfântului Grigorie Palama, că la sosirea la Athos a Maicii Domnului toţi idolii s-au prăbuşit cu putere în valurile mării, este semnificativă. Cu toată apropierea lui de vechile centre creştine cu origine apostolică, cum sunt: Filippi, Tesalonic, Bereea, Troia etc, Athosul nu ne-a păstrat până la sfârşitul secolului al VII-lea s-au începutul secolului al IX-lea urme de monahism. Acest fapt se datorează şi multelor invazii barbare prin aceste ţinuturi. Slavi, avari, bulgari, arabi, ca să nu mai pomenim de piraţi care, începând din secolul al Vl-lea şi până în secolul al XlV-lea, roiau în jurul Athosului.</p>
<p>Arhimandritul Porfirie Uspenski, care a scris o monumentală istorie a Sfântului Munte, crede că în urma invaziei arabe asupra Macedoniei dintre anii 670-676, împăratul bizantin Constantin Pogonatul ar fi dat Athosul în seama unor călugări. Aceasta ar fi prima dată certă când apar călugări în Athos.</p>
<p>Pe vremea împăratului Teodosie (395 d. Hr.) şi a soţiei sale Pulheria, existau câteva mănăstiri care însă au fost pustiite de barbari. Mai pe urmă, s-au construit multe mănăstiri, schituri, chilii şi colibe. Începând cu primele decenii ale secolului al IX-lea monahismul aghiorit intră într-o nouă fază. Ahtosul îşi dobândeşte caracterul său de ţinut exclusiv monahal, cu graniţe bine determinate, cu organizarea administrativă proprie şi cu capitală la Kareias.</p>
<p>Primul călugăr vestit care a atras în jurul său mulţi admiratori în Athos a fost Sfântul Petru Atonitul, despre care unii cred că ar fi trăit la finele secolului al VII-lea (681-734), iar alţii cred că a trăit în secolul al IX-lea.</p>
<p>Mai sigură e ultima variantă, căci se pare că el a fost generalul bizantin de sub împăratul Teofil (827-842 care părăseşte lumea şi, după ce scapă din închisoarea Samara, unde-l aruncase ultimul împărat iconoclast, se retrage în Athos, într-o peşteră de lângă mănăstirea Ivirilor de azi, unde trăieşte 53 de ani în viaţă aspră pustnicească şi bogată în minuni. Un vânător, rătăcindu-se, îl află şi îi pune moaştele în mănăstirea Sfântului Climent de Ivir, întemeiată de el. Faptul pozitiv este aşadar că pe la jumătatea secolului al IX-lea existau călugări în Athos. Scriitorul bizantin Genezios (secolul X), iar după el şi anonimul Teofan Continuatus, care scria din porunca lui Constantin Porfirogenetul, povestesc că la restabilirea cultului icoanelor, în 842, erau în Constantinopol o mulţime de călugări, purtând în procesiune pe străzi icoanele sfinte, înclinăm a crede că unul dintre conducătorii călugărilor în procesiunea din Bizanţ a fost Sfântul Petru Atonitul.</p>
<p>Pe la anul 869, cuviosul Eftimie din Tesalonic vine la Athos şi întâlneşte în jurul istmului acantic şi în Megali Vigla pe alţi doi monahi Petru Atonitul şi loan Colovul (ciuntul), stabilit în Athos în anul 867, fiind vestit pentru sfinţenia vieţii sale. Pilda lui a fost urmată şi de alţi pustnici astfel că în scurt timp toate înălţimile munţilor au fost populate cu sihaştrii şi monahi, râvnitori de viaţă îngerească prin post, priveghere şi rugăciune în liniştea profundă a Sfântului Munte, în viaţa Sfântului Eftimie scrisă de ucenicul său Vasile, se spune că la venirea sfântului în Athos, a întâlnit destui călugări pe la istmul acantic. Unii scriitori îl şi socotesc pe cuviosul Eftimie al II-lea întemeietor al monahismului athonit, după Sfântul Petru Athonitul.</p>
<p>În anul 885 împăratul Vasile Macedoneanul dă un hrisov prin care loan Colovu şi ucenicii lui sunt opriţi de a-şi trece vitele în sud de Ierissos, Athosul rămânând ca locuinţă a călugărilor. Hărţuielile dintre coloviţi şi athoniţi au continuat în întreg secolul al X-lea.</p>
<p>Pentru a se curma aceste certuri şi pentru a se unifica într-o instituţie puternică monahală, a trebuit să vină o persoană importantă ca Sfântul Atanasie, adevăratul întemeietor al monahismului athonit.</p>
<p>Sfântul Atanasie, după numele său de copilărie Avram, s-a născut la începutul secolului al X-lea în Trebizonda. Rămas orfan de mic, a fost crescut de o rudă a sa, un ofiţer. În Constantinopol a cunoscut pe vestitul călugăr Mihail Maleinos, şi pe nepoţii lui: Generalul Nichifor Foca, mai pe urmă împărat (963-969), şi Leon, mare demnitar imperial, care mai târziu îl vor ajuta în refacerea monahismului athnoit. Atras de viaţa cuvioasă pe care o ducea Mihail, Atanasie vine şi rămâne în Muntele Chimina lângă părintele său duhovnicesc, unde se împrieteneşte de-a binelea cu credinciosul general Nichifor Foca, al cărui duhovnic devine în curând. Iniţiindu-se îndeajuns în viaţa monahală, pe care-o lăţise în jurul Constantinopolului, marele iconodul Teodor Studitul, Atanasie, care va fi auzit sigur că în Athos mai sunt monahi, a plecat cu un culion (scufie călugărească) a lui Mihail ca talisman şi cu două manuscrise (Atanasie era şi un caligraf distins). El se aşează în chilia pe care i-o rânduise, la cererea lui Foca, Ştefan protosul de atunci al Sfântului Munte, cum zice Atanasie însuşi în tipicon.</p>
<p>Atanasie din Trapezunt s-a stabilit la Athos în anul 963, înconjurat de coprovinciali apoi şi de alţi reprezentanţi ai evlaviei particulare asiatice.</p>
<p>Generalul Nichifor Foca, trimis în expediţie contra arabilor în Creta (960-961), îl roagă printr-o scrisoare pe Sfântul Atanasie să-i vină în ajutor prin rugăciune, promiţându-i ajutoare pentru a clădi o mănăstire, ca unul ce vrea şi el viaţa monahală, scârbit fiind de lume. Chiliile mănăstirii sunt gata până la 1 mai 963, când trimisul lui Foca îi aduce Sfântului Atanasie ajutoare bogate, precum şi vestea că Generalul Nichifor a ajuns împărat şi s-a căsătorit, urmând ca pe 16 august să fie întronat. Atunci Atanasie pleacă supărat la Constantinopol şi-1 mustră că nu şi-a ţinut cuvântul de a deveni monah. Cu ajutoare şi mai mari de la Nichifor şi de la fratele lui Leon, Atanasie clădi Katholiconul (biserica principală), apoi celelalte dependinţe. El mai primeşte şi o cutie cu moaşte sfinte şi o bucată din Lemnul Sfânt.</p>
<p>Numărul monahilor atraşi de personalitatea puternică a Sfântului Atanasie era la început de 80. Sfântul e pârât la împărat de către o delegaţie a celorlalţi monahi pe care-i găsise el în Athos şi care duceau o viaţă de aspră schimnicie, că le strică orânduielile şi schimbă duhul călugăresc. Atanasie primeşte şi de la urmaşul lui Foca, Ion Tzimiskes daruri în moşii, bani, sfinte moaşte, iar numărul monahilor crescu la 120. Respectul pentru Sfântul Atanasie a crescut şi prin faptul că a fost învrednicit să săvârşească minuni, cum a fost aceea a găsirii apei din locul numit azi „Agheasmă”, precum şi multe altele.</p>
<p>Atraşi de faima lui Atanasie, vin în Athos o mulţime de monahi. Între ei se distinge boierul georgian Ioane de la curtea regelui David, împreună cu fiul său Eftimie. Mai târziu vine aici şi un văr de-al lui Ioane, Ion Tornikios, un mare general.</p>
<p>Pentru că nu mai încăpeau în Lavra, Ion Eftimie şi Ion Tornikios se retrag la o milă depărtare spre nord de Marea Lavră. Ca intim urmaş al Sfântului Atanasie, era desemnat Ioane, ivirul. Între cele dintâi mănăstiri care se adaugă Lavrei, se înscrie cea a Ivirilor, care pomeneşte ca întemeietor şi pe Ioan Tornikios, Ivir şi el, şi pe Barasbatze, al cărui nume îi arata obârşia.</p>
<p>Despre Sfântul Atanasie mai pomeneşte doar o întâmplare în legătură cu moartea sa (între 997 şi 1011). La această dată e pomenit urmaşul său Eustraţie. Sfântul Atanasie voia să ridice la cupolă o piatră de încheiere a zidurilor, când deodată se prăbuşi cu alţi 6 meşteri, sub dărâmături, în secolul al XVIII-lea el este pus în rândurile sfinţilor, iar Marea Lavră adoptă ca hram ziua de 5 iulie, când se prăznuieşte pomenirea sfântului.</p>
<p>Cum am văzut, mai înainte de a veni Atanasie existase în Athos o viaţă călugărească cu un pronunţat caracter anahoret. Dar în zidurile groase ale mănăstirii, în daniile crescânde ale împăraţilor şi în numărul aşa de covârşitor al monahilor nu puteau vedea aceşti anarhoreţi decât un semn de burghezie şi de călcare a predaniilor. Biograful lui Eftimie Ivirul spunea despre Atanasie că „zideşte case luxoase, strică vechile tradiţii de înfrânare şi parcă schimbă Athosul într-un ţinut lumesc, încât a izbucnit o mare ceartă între monahi”. Se cerea intervenţia împăratului. Astfel, Ion Tzimiskes trimite în Athos pe călugărul studit Eftimie care formulează normele după care se va conduce de acum comunitatea călugărilor. Hotărârile acestea însemnează consacrarea oficială şi extinderea peste întreg Athosul a concepţiei lui Atanasie. Ele s-au scris, în anul 970, pe piele de ţap şi se păstrează în arhiva Sfântului Munte din Karies. Ele formează primul tipicon al Athosului.</p>
<p>Călugării sunt, după acest tipicon, de două feluri: cu viaţă de obşte şi pustnici.</p>
<p>Epoca de aur a monahismului athonit s-a desfăşurat între anii 963 şi 1453, când a fost sub directa supraveghere şi întreţinere a împăraţilor bizantini. Am văzut cum mai mulţi boieri georgieni au întemeiat încă pe vremea Lavrei, strălucitoarea „mănăstire a Ivirilor” în anul 972. Ca a treia în ordine cronologică apare, înainte de anul 1000, mănăstirea Vatoped, întemeiată cu permisiunea Sfântului Atanasie de către trei fraţi din Adrianopol. Tot din acea vreme se cunoaşte mănăstirea Filoteu, cum pomeneşte în anul 992 un document al Lavrei.</p>
<p>De la începutul secolului al XI-lea datează mănăstirea de lângă istmul Akantic, Esfigmen. Contemporane mai sunt şi mănăstirile: Dohiar, Xenofon şi Xiropotam. Ceva mai târziu apar (înainte de 1100) mănăstirile Caracalu şi Constamonitu. Pentru a întări autoritatea protosului în Sfântul Munte, împăratul Constantin Monomahul a dat în 1046 un al II -lea tipicon.</p>
<p>În secolul al XII-ea s-au mai înfiinţat o serie de mănăstiri, de această dată slave: Zograful (1100), Kusiconul sau Sfântul Pantelimon (1143) şi Hilandarul (1197).</p>
<p>În urma cuceririi Bizanţului de către latini (1204), aceştia se aşează în Constantinopol, dar peninsula Chalcidică nu depindea de acum înainte de noul împărat, ci de regele italian din Salonic, care a îngăduit baronilor şi episcopilor săi a-şi clădi castelul în faţa zidurilor mănăstirilor de-o intransigentă ortodoxie, care trebuiau să plătească dajdii neobişnuite până atunci. Pe când episcopul catolic de Samaria (Sebastia) exercita drepturi episcopale la Athos, călugării intransigenţi aveau să sufere prigoniri şi închisori de la comandantul garnizoanei france, ca acel Macarie din „Muntele cel Bun” în (Kalorites). În sfârşit, la 1210, după o nouă hotărâre pontificală, o garnizoană latină fu aşezată în castel de împăratul Henric, sub un şef feudal care depindea de Salonic. La urmă, Athosul pare să fi scăpat însă şi de acesta, cum scăpă de tizurpaţia catalanului Berenguer d’Entenca. Apoi, după ce, în aceste regiuni, fiind înfrânţi „imperialii” greci din Epir, puterea trecu asupra ţarului din Târnovo, Ioan Asan. El încercă să impună supremaţia mitropolitului bulgar din Salonic, dar se izbi de opoziţia călugărilor athoniţi.</p>
<p>Se păstrează în arhivele Sfântului Munte o serie de rapoarte în care monahii aghioriţi arată cum au fost supuşi la chinuri şi silnicii din partea împăratului Mihail al VIII-lea Paleologul şi a partidei unioniste în frunte cu patriarhul Ion Beccos. Călugării din Sfântul Munte n-au vrut să primească unirea cu Biserica romano-catolică pe care partida unionistă o săvârşise în 1274 la Lyon. Drept pedeapsă, armata, condusă de împărat şi împreună cu patriarhul au debarcat în Athos şi, afară de mănăstirile Lavra şi Xiropotam, care îi primiră cu fast deosebit şi cu celebrarea Liturghiei cu azimă, celelalte mănăstiri au fost pustiite, iar călugării au fost martirizaţi. Aceste fapte grave, pe care le recunosc chiar publicaţiile oficiale romano-catolice, ridicară un val de indignare în întreaga peninsulă a Sfântului Munte Athos. Toate revocările papale nu mai ajută la nimic şi încercările de unire şi de supremaţie ale Vaticanului eşuează. Unirea devine, astfel, atât de odioasă, iar Vaticanul şi emisarii săi dovedesc a fi atât de mari duşmani ai călugărilor athoniţi, încât papa Honorius al III-lea califică, în 1223, pe aceşti călugări ca „neascultători scaunului Apostolic şi rebeli”. Totuşi Papa va încerca mereu să pună stăpânire pe Sfântul Munte, ştiind că prin el pune mâna pe una din redutele tari ale Ortodoxiei. Istoricii catolici neagă veridicitatea acestor fapte, încercând să sugereze că rapoartele din Sfântul Munte confundă faptele întâmplate cu invazia celor 6000 de catalani catolici care la fel au prădat Athosul între anii 1307-1309.</p>
<p>Paleologii aduseseră cu ei nu numai trecătoare încercări de unire cu Roma ci şi legătura cea mai strânsă cu Patriarhia Ecumenică, care, într-adevăr, timp de aproape 200 de ani, supusese Athosul necontenit pentru folosul şi prestigiul imperiului. De la început, după prada aventurierilor catalani, Athosul a fost sacrificat. Actul de la 1312 îl supune autorităţii „Bisericii celei Mari”, în această înţelegere dintre împăratul Andronic al II-lea Paleologul şi Patriarhul Nifon I se hotărăşte ca de acum încolo protosul să fie supus numai puterii patriarhului. Astfel, treptat se va instaura în Sfântul Munte, rânduiala idioritmică.</p>
<p>În a doua jumătate a secolului al XIV-lea, nou-înfiinţatele mănăstiri Cutlumuş, Pantocrator, Sfântul Pavel, Grigoriu, Simonpetra şi Dionisiu, ca şi Stavronichita, care va apărea doar pe la 1540, vor completa colegiul celor 20 de mănăstiri care stăpânesc întreg Athosul.</p>
<p>Prin idioritmie (stil propriu de viaţă), treptat, încep să se încalce două din voturile călugăreşti: al sărăciei şi al ascultării. Nu putem însă vorbi de o încălcare absolută. S-a susţinut că idioritmia s-a introdus din cauza vitregiilor vremii (piraţi, cruciaţi). S-ar adăuga şi dominaţia turcească, care, a despuiat mănăstirile de orice venit.</p>
<p>Starea de lucruri provoacă îngrijorări, de aceea protosul Dometie şi cu Grigorie, egumenul Lavrei, se plâng patriarhului ecumenic Antonie. Acesta dă în mai un tomos, pe care istoria îl consideră ca al III-lea tipicon al Sfântului Munte. El prevede că toţi egumenii mănăstirilor sunt datori a-l cinsti pe protos plătindu-i după posibilităţile fiecărei mănăstiri, un tribut anual. Ca o întărire a acestui tipicon, Manuil Paleologul publică în 1406 un hrisov care consfinţeşte starea de fapt a idioritmiei. El este socotit ca al IV-lea tipicon, iar prin el călugării sunt învoiţi să moştenească, să câştige şi să transmită şi altora averea personală câştigată în viaţa de mănăstire. Astfel, tipiconul prevedea: „întrucât la monahi se găsesc unele proprietăţi - o parte din rentă poate fi înstrăinată să le folosească în viaţă, iar la moarte să fie ale mănăstirii”. Cu accentuarea „individualismului” material, idioritmia se încetăţeneşte la Sfântul Munte şi în tot Orientul.</p>
<p>Chiar înainte de căderea Constantinopolului (1453), Sfântul Munte Athos se supune de bunăvoie turcilor. Sultanul Murad al II -lea (1421-1451) îi acordă unele privilegii: să nu se stabilească mahomedani acolo, să nu aibă acces femeile ş.a. După căderea Constantinopolului, Sfântul Munte Athos a stat timp de 500 de ani sub stăpânire otomană. În urma unei convenţii încheiate între conducerea Athosului şi sultan, fiecare mănăstire plătea un bir anual la Poartă şi astfel Sfântul Munte rămânea liber şi practic neocupat de turci. Mai mult, turcii păzeau Athosul şi dădeau voie călugărilor din toate ţările ortodoxe să vină acolo şi să se organizeze după cum vor. Acest lucru a permis monahismului athonit să reziste bine sub ocupaţia otomană şi să prospere, în perioada postbizantină.</p>
<p>În secolele XV-XIX, grija întreţinerii Sfântului Munte şi a plătirii birurilor către Poartă a trecut în întregime în seama celor două ţări româneşti Moldova şi Ţara Românească. Fără ajutorul important material şi moral al ţărilor noastre, marile mănăstiri athonite, care nu mai aveau fonduri să-şi plătească marele bir anual către turci şi nici alte venituri pentru întreţinere şi reparaţii, ar fi dispărut şi odată cu ele şi imensul tezaur spiritual şi cultural care se păstrează în Sfântul Munte. Dar grija Proniei Divine a intervenit la timp prin mila ţărilor române şi a salvat de la pustiire Athosul.</p>
<p>În urma introducerii idioritmiei în mănăstiri au început să apară certuri pentru averi şi metoace. Văzând această stare de lucruri, o seamă de egumeni se plâng patriarhului ecumenic Ieremia al II-lea. Acesta trimite pe Silvestru în Athos să îndrepte lucrurile. Astfel în 1574 apare şi sighilionul dat de cei doi pentru venirea la viaţa de obşte, şi care formează tipiconul al V-lea. Rezultatul a fost totuşi efemer. Încă de pe la 1660 conducerea din Karies era încredinţată unei comisii de proistameni, care luase în mână administrarea generală a Sfântului Munte în locul vechii instituţii a protosului.</p>
<p>Importante pentru viaţa Sfântului Munte au fost hotărârile aduse în anul 1783 de patriarhul ecumenic Gavriil, hotărâri care formează tipiconul al VI-lea. Acesta, văzând multele peripeţii prin care au trecut lăcaşurile athonite, fixează o epitropie din patru membrii aleşi dintre delegaţii celor 20 de mănăstiri. Mănăstirile sunt împărţite în cinci tetrade. Durata Epistasei e de un an. Ea e organul executiv al comunităţii, compusă din cei 20 de delegaţi ai mănăstirilor. Tipiconul mai prevedea oprirea călugărilor de a mai părăsi Sfântul Munte fără a se justifica în faţa Epistasei. Ca rezultat al tipiconului din 1783, unsprezece mănăstiri revin în decurs de aproape un secol la viaţa de obşte. Celelalte rămân şi pe mai departe idioritmice.</p>
<p>O dispoziţie nouă - ivită în urma conflictelor greco-ruse de la finele veacului al XIX-lea - este aceea că nu se mai poate înfiinţa pe viitor nici o mănăstire nouă. În acest sens, regulamentul din 1924, azi în vigoare, este doar o compilaţie după cele dinainte.</p>
<p>În anii 1821-1832, Aghion Oros a avut o participare importantă în revoluţia naţională, întărind-o economic prin vânzarea şi valorificarea preţioaselor comori ce erau păstrate până atunci în mănăstiri.</p>
<p>După unirea Principatelor Române (1859) şi după secularizarea averilor mănăstireşti (1863), ajutoarele româneşti în afara hotarelor ţării încetează. În anul 1912 Muntele Athos intră sub tutela şi administraţia Greciei, eliberându-se astfel de sub protectoratul Turciei după 5 secole de ocupaţie, în anul 1923 protectoratul Greciei este recunoscut de Marile Puteri prin Tratatul de la Londra. Foarte interesantă este declaraţia guvernatorului turc al Athosului, adresându-se unui ziarist francez în ajunul eliberării Athosului de către Grecia, în 1912: ,,Sub guvernarea noastră ei s-au bucurat de aceeaşi libertate, chiar de mai multă libertate decât sub împăraţii bizantini... Cu siguranţă ne vor regreta, Monsieur”. Demnitarul turc avea, în general, multă dreptate, în afara câtorva perioade mai grele de după războiul grec de independenţă din 1920, sultanii „au respectat întotdeauna drepturile sfinţilor din Athos”.</p>
<p>După primul război mondial, mănăstirilor athonite li s-a recunoscut autonomia în cadrul statului suveran grec, prin Tratatul de la Sevres (1920, ratificat la Lausanne în 1923), din punct de vedere spiritual continuând a rămâne sub conducerea Patriarhului ecumenic. Reglementarea administrării Sfântului Munte Athos s-a precizat prin Charta constituţională aprobată de adunarea călugărilor la 10 mai 1924 şi completată prin Decretul guvernului grec de Ia 10 septembrie 1926, care acordau guvernatorului Muntelui Athos puteri reale.</p>
<p>Guvernul grec a promulgat, la 20 februarie 1969, o nouă legislaţie cu privire la Muntele Athos, prin care se acorda guvernatorului dreptul de a putea efectua percheziţii şi control înăuntrul mănăstirilor, pentru a putea asigura protecţia comorilor mănăstirilor, a operelor de artă şi a manuscrisurilor pe care le conţin mănăstirile.</p>
<p>Prevederile noii constituţii greceşti cu privire la administrarea Muntelui Athos, - Articolul 122:</p>
<p>I. Peninsula Athos care formează teritoriul Muntelui Athos constituie, în conformitate cu vechiul său statut privilegiat, o parte descentralizată a statului grec a cărui suveranitate asupra acestui teritoriu rămâne intactă. Toţi cei ce duc viaţă monastică în Muntele Athos dobândesc, îndată ce sunt admişi ca novici sau monahi, naţionalitatea greacă, fără nici un fel de formalitate în plus.</p>
<p>2 Muntele Athos este administrat, în conformitate cu statutul său, de cele 20 de mănăstiri, între care este împărţită întreaga peninsulă Athos, al cărei sol este inalienabil. Administraţia este exercitată prin reprezentanţii mănăstirilor care formează Sfânta Comuniune. Este cu desăvârşire interzisă orice modificare a sistemului administrativ sau a numărului de mănăstiri din Muntele Athos. Stabilirea neortodocşilor şi a schismaticilor în Muntele Athos este interzisă.</p>
<p>Precizarea în detaliu a regimului Muntelui Athos se face prin Charta Constituţională a Muntelui, care este redactată şi votată de cele 20 de mănăstiri, cu colaborarea reprezentantului statului şi ratificată de Patriarhia Ecumenică şi de Camera Deputaţilor Statului Grec.</p>
<p>Observarea aplicării exacte a regimului Muntelui Athos este aşezată sub supravegherea Patriarhiei Ecumenice, din punct de vedere spiritual, iar din punct de vedere administrativ sub supravegherea Statului Grec, căruia îi revine în chip exclusiv menţinerea ordinii şi a securităţii publice.</p>
<p>5. Puterile menţionate ale statului sunt exercitate în limitele Chartei Constituţionale a Muntelui printr-un guvernator, ale cărui drepturi şi datorii sunt precizate prin lege. De asemenea sunt precizate prin lege puterea judiciară, ca şi prerogativele vamale şi fiscale pentru Athos executate de către autorităţile mănăstireşti şi de către Sfânta Comunitate.</p>
<p>În urma celui de-al doilea Război Mondial, dificultăţile economice prin care trec mănăstirile din Sfântul Munte se fac din ce în ce mai simţite. Aceasta se întâmplă de pe urma faptului că aproape toate proprietăţile mănăstireşti din afară de peninsula athonită, ale diferitelor mănăstiri, au fost expropiate.</p>
<p>Numărul monahilor a variat de-a lungul secolelor. Astfel la sfârşitul secolului al X-lea era de 1000, iar în anul 1020 era de 3000. După 30 de ani, numărul călugărilor era de 6000, numărul mănăstirilor era 180. După căderea Constantinopolului (1453) numărul călugărilor a scăzut la 1500. Iată numărul călugărilor în anul 1920: ruşi 4800; greci 3900; români 500; bulgari 500; sârbi 150; georgieni 50. Din 1920 până în 1970 numărul călugărilor a scăzut de la 10.000 la 1146. în anul 2004 erau 2500 de călugări. Numărul actual al mănăstirilor este de 20, iar schituri sunt 12. Numărul chiliilor nu se ştie exact, deoarece au fost foarte multe părăsite şi s-au dărâmat.</p>
