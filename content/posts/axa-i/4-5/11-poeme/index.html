---
title: 11 poeme
date: 2008-02-29T07:54:00Z
year: 2008
month: 2008-02
authors:
  - alex-ivanov
series:
  - AXA ANUL I
#  - Axa 4-5
categories:
  - Social
tags:
  - poezie
  - Ars Poetica
images:
  - "images/0.jpg"
---
<h4>Poetul cu cheia de gât</h4>
<p class="poem-dedication">lui George Mihalcea</p>
<p>Pe strada îngustă se vând cărţi<br>
tipărite pe frunze de nuc.<br>
Vântul de toamnă, ţine loc de coperţi.<br>
“În oraşul ăsta, toţi termină o şcoală,<br>
Fără ca nimeni s-o înceapă”, zice poetul<br>
cu cheia de gât.<br>
Uneori e supărat, poezia lui nu mai este<br>
demult o gumă de mestecat.<br>
Emigrant în uitare, poetul ăsta vine mereu<br>
pe strada copilăriei mele, ca să cumpere<br>
poeme, ieftine, la mâna a doua.<br>
Aici totul e închis.<br>
Au plecat toţi cu cheile de gât, către o altă copilărie.<br>
A mai rămas o călăuză, care dacă tot nu are ce face<br>
confecţionează chei pentru cărţi.<br><br>
Adevărul e că cineva trebuie să o facă şi pe asta…!</p>

<h4>Prima brăţară</h4>
<p class="poem-dedication">Bunicului</p>
<p>– De ce morile de vânt macină vânt?<br>
Întreabă copila, ce abia se vedea din lanul de grâu,<br>
în arşiţa verii.<br>
Cine să-şi răspundă din pălăria bunicului<br>
La culesul ultimelor prune?!</p>

<h4>Oraş manechin</h4>
<p class="poem-dedication">lui Cristian Rădulescu</p>
<p>În oraşul ăsta, nimeni nu mai citeşte poezie<br>
iar cântecele incurabile se aud prin berării<br>
Unii oameni muncesc, alţii fură iluzii.<br>
Se fac afaceri cu mere şi autoturisme<br>
franţuzeşti, caii indolenţi trag la căruţe<br>
decorative, pline cu ţărani în costume Armani,<br>
care vin să vândă produse agrare.<br>
Primarul se freacă pe burtă şi ţine discursuri<br>
demagogice câinilor vagabonzi.<br>
Manechine superbe îşi lovesc sânii tari de<br>
bluzele lor colorate, iar ţiganii vând dolari<br>
devalorizaţi.<br>
Se trăieşte din plin din praful cu miros de crin.<br>
Intelectualii şi proştii primesc cârje de-a moaca<br>
şi au intrare gratuită în biserici.<br>
În fiecare zi, cineva prezintă colecţii.<br>
De vară, toamnă şi de alte anotimpuri,<br>
colorate veşminte îmbracă trupuri moi,<br>
căci doar haina îl face pe om…</p>

<h4>Seară muşcată în geam</h4>
<p class="poem-dedication">Bărbatului de lut</p>
<p>Femeia mea era deja miercuri.<br>
Se pierduse în oale fără gust,<br>
frământând pâinea de seară,<br>
cu mâini mari, arse de amintiri.</p>
<p>E noiembrie în cana de lut,<br>
iar caii transparenţi, trag la căruţa de sticlă.<br>
E noiembrie în casa ei cu pereţi de cuvinte,<br>
iar păsări de toamnă îi trec peste buze.<br>
E noiembrie în verbele ei şi pe pleoape uscate.</p>
<p>Geamul muşcat de muşcate, separă noaptea<br>
de ce trebuia a fi.<br>
– Cine îmi duce oile la munte? întreabă femeia.</p>
<p>Nu cred că trebuia.<br>
Nu eu trebuia să fiu în noiembrie,<br>
nu mie trebuia sa-mi fiarbă cina,<br>
nu eu trebuia să-i sap ochii,<br>
nu eu trebuia s fi în locul bărbatului de lut.</p>
<p>Dar ce trebuia a fi eu?<br>
Poate cuvinte date de pomană în sâmbăta celor vii,<br>
poate cel ce ţipă când muşcă muşcata din geam,<br>
poate cel ce învie trudite cuvinte,<br>
poate cel ce trebuie uitat.</p>

<h4>Maci de fiecare lună</h4>
<p class="poem-dedication">Unei femei</p>
<p>Sub fustă, doar lanul de grâu<br>
se coace în pâine, scria poetul bolnav de uitare.</p>
<p>Trei zile de maci, rătăciţi în câmp<br>
trei zile, în care femeia zace în grâu,<br>
trei zile în care bărbatul îşi<br>
ascute secera.<br>
Trei zile, în care doar norii de vată<br>
sunt albi.<br>
Trei zile, în care se<br>
zămisleşte un nou început.</p>
<p>Spăl trupul femeii de maci.<br>
Sfânt ritual, în coacerea lunii.<br>
Pruncii, născuţi sub zodia macului,<br>
duc mai departe grâul trudit în pâine.<br>
Fertila povară dusă sub fustă,<br>
în palme, măcinată în<br>
oala de lut, din care bărbatul setea o stinge.</p>

<h4>Prima brăţară</h4>
<p>În Sud, ea, el şi rădăcini ajunse până<br>
în dormitorul de sus, înconjurat de cărţi.<br>
La Vest, munţi, ape şi avioane de hârtie.<br>
La Est, balconul, ţipătul ei cu dantelă de noapte.</p>
<p>La Nord, doar eu,<br>
nimicul ales pentru o vreme!</p>

<h4>A patra brăţară</h4>
<p class="poem-dedication">Copiilor mei</p>
<p>Când îţi cauţi iubirea cu pungile sub ochi,<br>
iar tânăr mai eşti doar dimineaţa şi joia,<br>
când vântul îţi umblă, deloc discret,<br>
prin buzunare, iar ridurile ruginesc în piele,<br>
când nic vinul nu mai trece din strugure în vene,<br>
când oasele dor a ploi de vară,<br>
iar nopţile îţi zac în pantaloni, din ce în ce mai des,<br>
când înţelepciunea este egală cu prostia tinereţii,<br>
iar dinţii îţi cad în lapte, cînd burta se poartă cu bastonul.<br>
Sigur că femeia de ieri te iubeşte<br>
mult mai puţin azi,<br>
iar şpaga dată la azilul cu program redus<br>
e mult mai mică.</p>

<h4>A opta brăţară</h4>
<p>Ea umbla cu pinguini sub braţ.<br>
Caniculă cu grade sub umeri, era!</p>

<h4>Pasăre de toamnă</h4>
<p>Am căutat o pasăre de noapte<br>
să mă iubească şi să-mi strângă trupul<br>
cu aripile ei umede…<br>
Nu am găsit decât o pasăre de toamnă<br>
uşor obosită, cu aripi murdare de vânt<br>
dar frumoasă ca un colţ de cer.<br>
Mi-a făcut un cuib pentru ochii mei obosiţi<br>
de prea multă aşteptare.<br>
Parfumul de început de toamnă zăbovea pe<br>
aripile ei cuminţi.<br>
Era o fericire şi o tandră uitare,<br>
o iubire ca o bătaie de aripi.<br>
Era ca o pasăre de toamnă în formă de gutuie coaptă,<br>
aşezată în geamul de la casa din vis…<br>
Dar într-o noapte a venit pasărea mea, cu aripi<br>
înfăşurate în dantelă neagră şi umedă.<br>
Mi-a privit trupul din cămaşa cusută din frunze,<br>
apoi m-a luat cu ea în oraşul plin de suspine!</p>
<p>Nici acum nu ştiu să deosebesc<br>
o pasăre de noapte de o femeie.</p>

<h4>Paşi fără drum</h4>
<p>Drumul ăsta ar fi trebuit să ducă în sufletul tău,<br>
poveşti cu iubiri de o viaţă.<br>
Pe drumul ăsta trebuia să ne întoarcem în frunze<br>
eu cu tine.<br>
Eu am rămas pe drum cu buzunarele pline de castane,<br>
eu am rămas pe drum, înfăşurat<br>
în amintirea rochiilor tale.<br>
(…)<br>
Tu ai rămas la capăt de iubire,<br>
fără să ştii de căldura trupului meu,<br>
fără să ştii de căldura trupului tău,<br>
fără să ştii că eu şi cu tine<br>
mai avem un drum de făcut.<br>

<h4>Mici bucurii de duminică</h4>
<p>Ea a închiriat o fereastră<br>
pe chipul lui fără contur.<br>
În suflet poartă o rană albastră,<br>
în timp ce el<br>
zideşte zăpezi peste sânii albi<br>
ai unei alte femei.</p>
<p>Mărunte bucurii de dumincă<br>
ţin loc de ninsoare.<br>
Nimeni nu moare,<br>
nimeni nu îmbătâneşte<br>
şi nimeni nu culege păcate.</p>
<p>Hai să punem botniţă la şarpe<br>
şi să ne jucăm de-Adam şi Eva,<br>
până Dumnezeu nu închide fereastra.</p>
<p>Străzile au întinerit sub paşii noştri,<br>
iar clipe se dezbracă pe bani de argint.</p>
