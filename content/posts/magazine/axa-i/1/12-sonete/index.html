---
title: 12 Sonete
date: 2008-02-01T03:26:00+08:00
year: 2008
month: 2008-02
authors:
  - octavian-mihalcea
series:
  - AXA ANUL I
#  - Axa 1
categories:
  - Icoana din adânc
tags:
  - lumină
  - ninsoare
  - poezie
  - veac
  - zvonuri
images:
  - "images/0.jpg"
featured: true
pinned: false
---
<h4>VOAL DE ZI</h4>
<p>Prin unde mă răsfrâng în voalul zilei,<br>
Pictura e adâncă – vadul morții,<br>
Iar strigătul din vis, ivirea roții,<br>
Aduce pentru noi sărutul milei.</p>
<p>De vreau să spun cine mă-ndeamnă-n oră,<br>
Cu ce acopăr un
minut trecut,<br>
O să te chem, prietene tăcut,<br>
În centrul dus-întors, din altă  horă.</p>

<p>Sunt îmbătări, sclipiri de cerc întins,<br>
O flacără cu numele învins<br>
Tot arde prin hotarul văzut ieri<br>
Cenușa cu natale primăveri<br>
Și pașii sub altar lăsați de fire,<br>
Atragere, ascunsă amintire.</p>

<h4>LUMINĂ CU LUMINĂ</h4>

<p>Am vrut, adăugat la jocul verii<br>
Ce ascundea robii în somn durute,<br>
Să tac privirea inimii căzute<br>
Din rodul prefăcut al primăverii.</p>

<p>Atunci, o stea mi-a altoit fiirea<br>
Cu fulgerul care deschide cerul,<br>
E noaptea de intrare în tunelul<br>
Pierdut, fără sfârșit, uitând murirea.</p>

<p>O clipă arde glasurile oarbe,<br>
Lumina cu lumină-n vis se soarbe,<br>
Prin ceața primă bântuie himere,</p>

<p>Tot ce e rău e-n alte atmosfere,<br>
Numai clipirea naște lumea nouă –<br>
Două făclii îngemănate-n rouă.</p>

<h4>DOUĂ</h4>

<p>Ca dus de ape noaptea grav călcat-am<br>
În urme vaste, gândului știință<br>
Și ochiul rece că e cu putință<br>
A nu privi când gheața sărutat-am.</p>

<p>Nu mă îneacă ce-i rămas din floare<br>
Când tot parfumul doarme somnuri ude<br>
Alături de uitări ca foste rude<br>
Trăind cu alte vieți o altă boare.</p>

<p>Alerg între memorii a plecare<br>
Și nu mai las în timp nicio prinsoare<br>
Să scape fără un sărut de sânge</p>

<p>Alăturat de firul care frânge<br>
Între oglinzile strivite-n rouă,<br>
Trupul ce freamătă de inimi, două.</p>

<h4>ZVONURI ȘI NINSOARE</h4>

<p>Eu te vedeam de sus cum arzi lumina<br>
Dorințelor născute-n ceasuri care<br>
Ștergeau un gând, la urmă, în urcare<br>
Pe drumul des privit, albind retina.</p>

<p>Albastră-i curățarea pe sub vină<br>
Și verde e chemarea de o seară,<br>
Soartă pe soartă, cei ce se aflară<br>
Nu pot privi în ochi care suspină.</p>

<p>Te-am așteptat cu lotuși printre valuri,<br>
Cu pașii obosiți de ars pe maluri,<br>
Să ne unești, tării, sticliri enorme</p>

<p>Și invadări în lumile informe<br>
De-aici, de nicăieri, topiri de soare,<br>
Atunci când naște zvonuri și ninsoare.</p>

<h4>BAZALT</h4>

<p>Prin văi de aur mă prelinge soarta<br>
Oricărui dar hrănit cu nori sălbatici<br>
Muriți în văi apuse, fantomatici,<br>
Înconjurând cu raze stinse poarta.</p>

<p>Iar plânsu-i râs pe un tărâm încins,<br>
Secundele rotesc o dublă viață<br>
Și uită-n soare zâmbetul de gheață,<br>
E nașterea ca stil fără cuprins.</p>

<p>Lumina-gând trezește timpul zilei,<br>
Sunt pete invocând apusul filei<br>
Și îndreptarea grea către un altul.</p>

<p>Aflarea e suflată peste vreme,<br>
Surâsul dintre noi în taină geme<br>
Cu ploaia ce sculptează fin bazaltul.</p>

<h4>VEACURI FĂRĂ CLIPE</h4>

<p>Cum ard și scriu, din sferele tăcute<br>
Metale neștiute se-nfioară,<br>
Sunt lipsa și durerea ce omoară<br>
Motivul, când lumina se ascute.</p>

<p>Deși vorbești vederea amintită,<br>
Prin ceruri ai pierdut aflatul soare<br>
În frigul dorului aprins ce moare<br>
Și lasă-n urma sa viața smintită.</p>

<p>Nu e cădere ceasul dintre file!<br>
Cu vulturi tineri voi seduce partea<br>
Surpată-n bestiarul cu fosile.</p>

<p>Iar paznicul de veci va fi doar moartea,<br>
Să nu pierim în ceasuri fără clipe,<br>
Trăirea, jocul veșnicei risipe.</p>

<h4>FASCIN</h4>

<p>Ce oaste care trece peste vene<br>
Cu mâna îndoită spre a cere<br>
Din mijlocul de cer, câtă plăcere<br>
Pot să absoarbă noile caverne…</p>

<p>Ce frică de asprime înroșită,<br>
Cu evadări tăcute, revărsare,<br>
Când ești fluid cum e o amputare<br>
A setei de mărire, înegrită.</p>

<p>Ce nu-i afară pleacă și revine<br>
Fără povața răsucirii goale<br>
Din colțul care zori de semn prăvale</p>

<p>Un oarece, demult tăiat pe sine,<br>
Cu pleoapa aruncată doar o dată<br>
Înspre lucirea de purtat legată.</p>

<h4>ORE DIFERITE</h4>

<p>Ca sfântul, răcorit de roci știute,<br>
Adăposteam cu malurile tale<br>
Sensul uitat al verilor astrale<br>
Și timpul, când privirea îl ascute.</p>

<p>Întinsă-n dublu pas e depărtarea,<br>
Suntem veniți în ore diferite;<br>
Fără aflarea paginii smerite<br>
Ce nu a fost întoarce disperarea.</p>

<p>E tremur mersul de lumini și cale,<br>
Ce legea a uitat, acum, rafale,<br>
Aruncă anii zâmbitori în mare;</p>

<p>Iar puntea ce o clatin strigă-n lume<br>
Că vei putea avea același nume<br>
Numai ca să dorești a mea chemare.</p>

<h4>PĂCATUL ȘI SECUREA</h4>

<p>Prin simplu foc nestins, o înrobire<br>
Aduce dintr-un timp de plâns și sfadă<br>
Orbitul sens învins fără să creadă<br>
În drumul camuflat întru iubire.</p>

<p>Este știut, dar cine mai cunoaște<br>
Din urma ce o lasă-n chipuri noaptea,<br>
Vremelnic pas, mereu deschisă-i cartea<br>
Spre noile vecii cu nimb de moaște.</p>

<p>Să vrei uitarea, te alungi din lume,<br>
Mai vii, mai pleci, cu sufletul aiurea<br>
În jocul unui eu fără păsare.</p>

<p>Din nou în nou, atingi slăvita stare,<br>
Sfințind aprins păcatul și securea,<br>
De neuitat pe timp de roșii brume.</p>

<h4>UNICUL HOTAR</h4>

<p>Eu te ascund în după-vieți de lună,<br>
Fără sărutul zilnic a minciună,<br>
Am ars pe drum regrete amânate<br>
Și flori de negru, învieri ratate.</p>

<p>Când învățam că marea e sărată,<br>
Că apa nu mai este înrămată,<br>
Din plinul serii asmuțeau nebunii<br>
Să prevestească dor închinăciunii.</p>

<p>Vopsește-mi inima-n picturi de gală<br>
Fără tăcerea umbrelor aparte,<br>
Te mai aștept ca glasul să mai poarte</p>

<p>Frumosul vis spre nunta grea de fală,<br>
Când poate vei ucide altă carte<br>
Pe unicul hotar al ruptei arte.</p>

<h4>SCARA</h4>

<p>Cu altă noapte, scara greu purtasem<br>
Între penumbra locului, volută,<br>
Și firea ta plutind o mină mută<br>
Pe sub lumină, când o uzurpasem.</p>

<p>Porneam năduf bolnav, mereu mai arsă<br>
Știa să treacă poza după stele,<br>
Pe când pământul înghițea castele<br>
Numai la margine de punte stoarsă.</p>

<p>Cândva, am coborât în fața scării<br>
Să recunosc cine urmează treapta<br>
De vânt și vis și ger, axa mascării;</p>

<p>Prin aburi drepți, sepulcre viu născute<br>
Sunt proorocirea tomului din dreapta<br>
Corpului nou, cu forme cunoscute.</p>

<h4>ARTĂ ȘI VORBIRE</h4>

<p>Cu gesturi largi privirea se îndoaie,<br>
Fărâma albului alintă glasul,<br>
Un proaspăt sorb divin ascunde ceasul<br>
Iar verbul dintre ore se despoaie.</p>

<p>Jocul de veci îl repetăm, cuvântul,<br>
Aprins de para aurei străine,<br>
Când în pământuri vechi juram pe bine<br>
Și tăinuiam un astru mort, cu gândul.</p>

<p>În preajma focului urcăm pe ape<br>
Uitând că sorții mei au vrut să-ngroape<br>
Între lumină și-ntuneric, marea…</p>

<p>Dar nici un semn de artă și vorbire<br>
Să nu sărute gol acea simțire<br>
Care invocă somnul, condamnarea.</p>