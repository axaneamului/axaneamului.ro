---
title: 8 poeme
date: 2008-04-18T07:00:00Z
year: 2008
month: 2008-04
authors:
  - liviu-visan
series:
  - AXA ANUL I
#  - Axa 10
categories:
tags:
  - Ars Poetica
---
<h4>Ajun de florii</h4>

<p>Ziua de mâine-ncepe chiar de azi<br>
cu o libație-ntre camarazi,<br>
căci  primăvara, iată, ne împunge<br>
și mugurul din cornul ei se frânge.</p>

<p>Ne ia în coarne primăvara, iată,<br>
cu floarea vârfului de la pistil,<br>
cu inima petalei deflorată<br>
în începutul de sfârșit de-april…</p>

<h4>Poveste medievală</h4>
<p>O tainică legendă medievală<br>
mă face să îmbrac din nou armura,<br>
fără să-i dau nevestei socoteală,<br>
să-nham mârțoaga, să urnesc trăsura,</p>

<p>Spre a călători după prințesa<br>
ce îmi arată nordurile-n somn,<br>
căreia nici măcar nu-i știu adresa<br>
dar știu că se numește Marion.</p>

<p>Iar în turnirul ce îl pun la cale,<br>
chiar și înfrânt voi scoate din țărână<br>
stropul de sânge picurat prin zale<br>
și în năframă i-l voi strânge-n mână.</p>

<h4>Poveste nordică</h4>

<p>În miezul iernii-mbolnăvit de cord<br>
te văd ca prin zăpezile din nord,<br>
la fel de dulce și la fel de gravă,<br>
cu tenul de prințesă scandinavă.</p>

<p>Și mă închin ca unui zeu barbar<br>
căruia-i simt tot sângele-n pahar,<br>
când învelită-ntr-un mantou de blană<br>
zâmbești ca domnișoara din icoană.</p>

<p>Abia de pot instinctul să-l înving,<br>
să nu mă cred vreun zeu sau un viking<br>
certat cu vânătorii eschimoși<br>
ce dau la copcă-n ochii tăi duioși.</p>

<h4>Cântec trist</h4>

<p>Până cad din ceruri norii,<br>
până se revarsă zorii,<br>
pe lemnul spânzurătorii<br>
doarme singur puiul ciorii</p>

<p>și visează libelule<br>
care trec prin laț sătule,<br>
vaporoase și credule<br>
nici puține, nici destule.</p>

<h4>Cântec de nuntă</h4>

<p>Există o caleașcă fabuloasă<br>
care aleargă-n noapte nesfârșit,<br>
lăsând în urmă voalul de mireasă<br>
și stele de potcoave pe granit.</p>

<p>Dau bice cavalerii de onoare,<br>
zboară ca vântul  mânjii puși în ham<br>
și, ca oftatul unei domnișoare,<br>
caleașca se desprinde de bairam.</p>

<p>Se va vedea pierzându-se în zare<br>
ca o nălucă ori un vis trecut,<br>
dar va sclipi din ce în ce mai tare<br>
când mirii se topi-vor în sărut.</p>

<h4>Poveste zodiacală</h4>

<p>Pe un tărâm al meu, aflat în nori,<br>
am cultivat doar flacăra din flori,<br>
să-ți ardă mâna de săgetătoare<br>
când lujerul îl vei ținti în soare.</p>

<p>Iar când făcliile de foc și vaier<br>
vor traversa o zodie de aer,<br>
să știi că universul e o rană<br>
ascunsă-n sânul tău de amazoană.</p>

<p>De vrei legendele să ne trăiască<br>
și când vom fi cu inima de iască,<br>
întinde arcul cât mai cu putere,<br>
atât cât inimile pot să spere.</p>

<h4>Poveste venețiană</h4>

<p>Parcă am naviga într-o gondolă<br>
spre o Veneție imaginară,<br>
călăuziți de dragostea frivolă<br>
ce nu vrea să se-arate, doar să pară.</p>

<p>Și apa se întinde ca o pâslă<br>
sub teascul visului ce ne încearcă,<br>
un înger trist a adormit pe vâslă<br>
în timp ce viața merge ca o arcă.</p>

<p>Visam cândva că numai adevărul<br>
se poate-ntruchipa în acel vers<br>
pe care, dulce, îl rostește mărul<br>
mușcat în carnea lui de univers.</p>

<p>Și mă citesc târziu, ca pe-o scrisoare,<br>
cu ochelarii-ncremeniți pe nas,<br>
of, de-ar pica un gând, ca o ninsoare,<br>
să pună degetul unde-am rămas.</p>

<h4>Vinul</h4>

<p>Tihnite ore vinul își petrece<br>
uitat în beci de-o mână pricepută,<br>
mai aspru ca o limbă de cornută<br>
el are-n sânge noaptea cea mai rece.</p>

<p>Din struguri, gura-i mică mă sărută,<br>
în frunze prăfuite să mă-înece,<br>
ca mierea unei zile care trece<br>
el are-n sânge zeamă de cucută.</p>