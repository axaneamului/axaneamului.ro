---
title: Întoarcerea din cruciadă
date: 2008-05-16T04:00:00Z
year: 2008
month: 2008-05
authors:
  - radu-gyr
series:
  - AXA ANUL I
#  - Axa 11
categories:
tags:
---
<p>Trist sună cornul stinsei cruciade,<br>
iar noi, betegi și jalnici seniori,<br>
ne-mpleticim în platoșe schiloade<br>
sub vechi armuri, cârpite strâmb cu sfori;<br>
baroni și prinți ce-au fulgerat în spade<br>
Ierusalimul altor aurori…</p>

<p>Cu trupul plin de răni ce se usucă,<br>
amar și greu ne clătinăm în fier.<br>
Câți au murit ? Și câți mai pot s-aducă<br>
o țandără de chivără de cer?<br>
…pe-o umbră de mârțoagă, o nălucă;<br>
…pe-un ciob de scut, un ciot de cavaler!</p>

<p>-Când am plecat demult în Cruciadă,<br>
- mai știi Bertrand? - eram numai lumini;<br>
tot burgul sta pe ziduri să ne vadă,<br>
ne troienea cu roze și cu crini,<br>
iar noi, pe armăsarii de zăpadă,<br>
treceam printre vasali și palatini.</p>

<p>Cetatea scânteia în mii de fețe,<br>
ne așternea covor de borangic<br>
sub strălucirea zalelor semețe.<br>
- Îți mai aduci aminte, Alberic? -<br>
cu fruntea-n cer, cu spada-n tinerețe,<br>
încovoiam vecia ca pe-un spic!…</p>

<p>Iar soarele bătea medalioane<br>
pe scuturi și pe platoșe - minuni -.<br>
Mulțimile vuiau, iar din balcoane<br>
madonele cu mâini de rugăciuni<br>
ne surâdeau prin lacrimi, ca-n icoane,<br>
și ne-aruncau în sulițe cununi…</p>

<p>Acum ne-napoiem: o hâdă ceată,<br>
pe piept cu câte-o urmă de blazon;<br>
cu coiful spart, cu fața sfâșiată,<br>
sub zdreanța unui rest de gonfalon,<br>
strigoi de cruciați ce altădată<br>
au strălucit în zale de baron.</p>

<p>Acum povara-ntoarcerii ne frânge…<br>
Pe cai ologi, sub zale care curg,<br>
convoiul de fantome parcă plânge,<br>
scurgându-se spre vechiul nostru burg,<br>
pe când nebiruit și plin de sânge<br>
Ierusalimul scapără-n amurg.</p>

<p>O clipă numai porțile de-aramă,<br>
- sub care n-a fost dat să biruim -<br>
se fac de foc și-n urmă se destramă,<br>
topindu-se sub cerul lor sublim…<br>
Și tot mai jalnic cornul trist ne cheamă<br>
tot mai departe de Ierusalim…</p>

<p>- Gotfrid, Gotfrid, de ce ne înspăimântă<br>
o rană-n piept și-un hârb de scut beteag,<br>
când încă-n noi Ierusalimul cântă<br>
și mai purtăm prăjina unui steag<br>
și când noblețea-ntreagă-i neînfrântă<br>
în sângele rămas pe zale chiag?</p>

<p>Iar dac-a fost armura să se spargă,<br>
De ce suspini, nevolnic scutier?<br>
Adună-mi trupu-n platoșa prea largă,<br>
din spada mea dă-mi ciotul de mâner<br>
și fă-mi pentru întoarcere o targă<br>
din crengi cerești și verzi de palmier!</p>

<p>Presară-mi-o cu crini și roze toată,<br>
de dulcea lor mireazmă să mp-mbăt<br>
ca-n burgul fermecat de altădată,<br>
când ne-ngropau sub floare de omăt;<br>
și-așa întins pe targa-nmiresmată<br>
purtați-mă spre țară îndărăt.</p>

<p>Azi, sfârtecați sub platoșe schiloade,<br>
ne clătinăm în zdrențe prin furtuni,<br>
dar mâine-n burgul nostru cu arcade<br>
madonele cu mâini de rugăciuni,<br>
zâmbind în cinstea altor cruciade,<br>
ne-or împleti mai fragede cununi.</p>

<p>Iar cei care-au căzut pe metereze,<br>
în piept cu-acele crunte sfâșieri,<br>
o veșnicie n-or să sângereze.<br>
Cândva uita-vor marile dureri<br>
și brațele s-or ridica mai treze,<br>
sfințite-n mirul rănilor de ieri.</p>

<p>Iar mâine burgu-ntreg o să se scoale<br>
în cântece de calfe și fierari;<br>
săltând, vor dănțui pe nicovale<br>
săbii mai lungi și platoșe mai tari,<br>
în focuri se vor făuri noi zale<br>
și noi potcoave pentru armăsari.</p>

<p>Și iarăși străbătând albastre spații,<br>
peste doi ani sau poate peste trei,<br>
cu sulițele-nfipte-n constelații<br>
și platoșele evului în șei,<br>
ți-or sta în fața porții Cruciații<br>
Ierusalime care nu ne vrei.</p>

<p>Și vor veni mai mulți din soare-apune<br>
-și cei de ieri și cei ce azi nu-i știm -<br>
pe vechile morminte or să tune<br>
noi cavaleri cu chip de heruvim;<br>
și ei, sau alții, tot te vor supune<br>
strălucitorule Ierusalim!</p>