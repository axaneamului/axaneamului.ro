---
title: Balada cetății fără icoane
date: 2008-05-23T06:00:00Z
year: 2008
month: 2008-05
authors:
  - radu-gyr
series:
  - AXA ANUL I
#  - Axa 12
categories:
tags:
  - Gyrul
  - Radu Gyr
featured: false
pinned: false
draft: false
---
<p>Din Urali spre Soare-Apune,<br>
cum veneau încinși cu piei,<br>
parcă fumega din ei<br>
duhnet de sălbăticiune.</p>

<p>Blestemata Miazănoapte<br>
se zbârlea pe-obrajii sluți,<br>
și pe cai mărunți și iuți –<br>
foamea stepelor răscoapte.</p>

<p>Viclenii răsăritene<br>
ascuțeau ca un tăiș<br>
gândul galben și pieziș<br>
în ochi mici fără sprâncene.</p>

<p>Toată arșița din puste<br>
și tot crivățul turbat.<br>
Numai ciumă și bubat,<br>
numai viscol de lăcuste.</p>

<p>Bălți de moarte sub copite,<br>
scări de leșuri sub hanger,<br>
ciurde-mpiedecate-n fier,<br>
robii țării cotropite.</p>

<p>Geamătul cetății slabe<br>
sub prăpăd și sub măcel.<br>
Evul mormăi și el<br>
Ca un urs supus pe labe.</p>

<p>În biserici și-n altare<br>
caii ronțăiau ovăz –<br>
câtă cruce-a stat în văz<br>
zăcea țăndări sub picioare;</p>

<p>cât Arhanghel în icoană<br>
luminând pe-un zid bătrân –<br>
pradă ghearei de păgân,<br>
pentru flacăra dușmană;</p>

<p>câtă Precistă-n vopsele,<br>
câtă candelă-n ungher,<br>
se făcea spărturi de cer,<br>
sfărâmat argint de stele.</p>

<p>Chipul Domnului pe uliți,<br>
dus în urlet și ocări,<br>
încă surâdea iertări,<br>
sfâșiat în vârf de suliți.</p>

<p>Și cum tot gonea prigoana<br>
prin cetate, pe sub bolți,<br>
crucea nu-și găsea vreun colț,<br>
vatra nu-și păstra icoana.</p>

<p>Temători de buturugă<br>
și de gâde fără greș<br>
prunc, muiere sau unchieș<br>
nu-ndrăzneau să-nchine rugă.</p>

<p>Numai temnițele pline<br>
din cetatea fără rugi,<br>
fremătau sub chei, sub drugi,<br>
ca un zumzet de albine.</p>

<p>Jos, în beznele cu gratii,<br>
ruga se făcea suspin,<br>
iar suspinul – frunți de crin,<br>
către poarta Prea Curatei.</p>

<p>În zadar puneau la ușe<br>
lanț și lacăt robilor –<br>
plânsul nu avea zăvor,<br>
ruga nu știa cătușe.</p>

<p>Dar afar’, cetatea–nfrântă,<br>
fără clopote și sfinți,<br>
nu știa că-n nopți fierbinți<br>
robii temnițelor cântă.</p>

<p>Și-au trecut peste cetate<br>
- bivoli sforăind pe nări -<br>
ani cu sânge pe spinări<br>
și în coarne cu păcate.</p>

<p>Părea ziua săptămână,<br>
luna an și anul veac…<br>
molimile fără leac<br>
duceau foametea de mână.</p>

<p>Prin clopotnițe-n ruină<br>
bufnițe și lilieci.<br>
Mocneau inimile-n teci,<br>
săbii roase de rugină.</p>

<p>Tot mai copleșiți creștinii<br>
și stăpânii tot mai crunți.<br>
Tot mai silnice pe frunți<br>
și osândele și spinii.</p>

<p>Se gătea de drum lăstunul<br>
pe-un cer dulce de gustar.<br>
Târgoveți cu pas amar<br>
nu-și zâmbeau din mers nici unul.</p>

<p>Uliți vechi, medievale,<br>
îi vedeau urcând încet.<br>
Un burete de oțet –<br>
gândul îmbibat de jale.</p>

<p>Era ceas de dimineață<br>
de smarald și de mărgean.<br>
Și deodată, într-un geam,<br>
dimineața prinde față.</p>

<p>Nimeni nu băgă de seama<br>
cum, din aur și topaz,<br>
raza se făcea obraz,<br>
limpezimile – maramă.</p>

<p>Cerul deveni privire<br>
și lumina chip duios –<br>
Maica Domnului Hristos<br>
pe tulpina ei subțire.</p>

<p>În fereastra sclipitoare –<br>
chipul Precistei bălai,<br>
rupt din fulgere de rai<br>
și din viscole de soare.</p>

<p>Și cum strălucea Fecioara,<br>
nezărită la-nceput,<br>
ochii ei din geamul mut<br>
luminară ulicioara.</p>

<p>Două tinere drumețe<br>
îi văzură chipul sfânt;<br>
și-ntr-un țipăt lung s-au frânt<br>
cu minunea ei pe fețe.</p>

<p>În metanie – amândouă -<br>
păreau creangă de cais,<br>
legănându-se ca-n vis<br>
de prea multă floare nouă.</p>

<p>Se-nclinau în rugăciune<br>
țânci, bătrâni, bărbați, femei.<br>
Ulița sorbea scântei<br>
din fereastra cu minune.</p>

<p>De mulți ani icoana spartă<br>
nu lucise pe pereți.<br>
Ca din somnul altei vieți<br>
se scula cetatea moartă.</p>

<p>Deșteptați ca din morminte,<br>
toți nevolnicii de ieri<br>
înviau îngenuncheri<br>
strălucirii Maicii Sfinte.</p>

<p>Se-mbulzea cetatea toată<br>
ca să-nchine fruntea-n praf.<br>
Parcă foșnet de seraf<br>
plutea moale peste gloată.</p>

<p>Pândele de pe creneluri –<br>
semn și tulnic de furtuni.<br>
Alelei! Creștini nebuni,<br>
ștreang v-așteaptă și măceluri.</p>

<p>Cnuturi de smintită hoardă<br>
peste rugile din drum.<br>
Caste flăcări fără fum<br>
taina nu-nceta să ardă.</p>

<p>Geamul spintecat de pietre –<br>
pulbere și licurici.<br>
Cetele-n genunchi sub bici<br>
nu urniră către vetre.</p>

<p>Beți de slavă și mistere<br>
ochii lor priviră-n sus.<br>
Maica Domnului Iisus<br>
sta pe-un zid de giuvaere.</p>

<p>Scânteia în zid granitul,<br>
ardea piatra de bazalt.<br>
Era fruntea-azur înalt,<br>
era zâmbet infinitul.</p>

<p>Strigăt sfânt de adorare.<br>
Urlet de păgân blestem.<br>
Steaua de la Betleem<br>
ziua fâlfâia pe zare.</p>

<p>Gloata tot bătea metanii<br>
când în zid băteau berbeci;<br>
sub divinul chip de veci<br>
sângerară bolovanii.</p>

<p>Murul se surpa cu vaier,<br>
spart în chiotul barbar.<br>
Ochi smeriți cătară iar:<br>
Maica fulgera în aer.</p>

<p>Peste freamătul mulțimii,<br>
într-un cearcăn de safir,<br>
Ea lucea ca un potir<br>
și zâmbea ca heruvimii.</p>

<p>Peste haita ticăloasă,<br>
spumegând uimită-n loc,<br>
Ea-ndulcea cerescul foc<br>
pe-un obraz de chiparoasă.</p>

<p>Aerul în vâlvătaie<br>
barda cum să-l surpe-n glod?<br>
Taina, sus, peste norod,<br>
Ce hanger putea s-o taie?</p>

<p>Sfânta lin urca în spațiu<br>
pe-un chilim de aurori.<br>
Ca un vuiet de vâltori,<br>
jos, vuiau îngenunchiații.</p>

<p>Din vecii de ne’nceputuri<br>
aripi verzi dădeau ocol…<br>
Îngheța hangeru-n gol,<br>
gheara degera pe cnuturi.</p>

<p>Limba împietrea năucă<br>
cu ocara-n vârful ei.<br>
În lumina Precistei<br>
cădea ștreang, pica măciucă.</p>

<p>Numai gloatele-n extaze,<br>
sub un viscol de azur,<br>
se-mbătau de aur pur,<br>
de mirezme și de raze.</p>

<p>Și dând sunete minunii,<br>
clopote porniră glas.<br>
Ce Arhangheli le-or fi tras?<br>
Oameni nu trăgeau de funii.</p>

<p>De mulți ani nu mai urcase<br>
glasul lor în vechiul burg,<br>
fără clopote-n amurg,<br>
fără vechi iconostase.</p>

<p>Și-acum sunetul străluce<br>
ca o ploaie de arginți,<br>
în cetatea fără sfinți,<br>
în cetatea fără cruce.</p>

<p>Robii temniței de piatră<br>
le-auzeau prin uși, prin zid.<br>
Zidul tremura fluid,<br>
robii-nchiși vedeau prin piatră.</p>

<p>Vedeau taine de zăpadă,<br>
de văzduh și de văpăi.<br>
Lanțuri, paznici și călăi<br>
nu-i puteau opri să vadă.</p>

<p>Zidurile-n strălucire<br>
cum cutremurau năluci,<br>
burgu-ntreg ardea de cruci,<br>
de icoane și potire.</p>

<p>Ulița era mireasmă<br>
și cetatea toată zvon;<br>
orice meterez – amvon,<br>
orice turn – catapeteazmă.</p>

<p>Ce puteri prindeau să miște,<br>
ce aeriene mâini,<br>
porțile cu vechi țâțâni<br>
ruginite de răstriște?</p>

<p>Că sălbaticii de strajă<br>
le vedeau cum se deschid.<br>
Pe turtitul chip livid<br>
Se holba mirarea-n groază.</p>

<p>Din zbârlitele dihanii<br>
spaima-ngălbenea momâi;<br>
și din creștet în câlcâi<br>
le sluțea în pocitanii.</p>

<p>Din cetatea cu lumine,<br>
haita da-napoi prin porți,<br>
cu ochi mici, cu mâini de morți,<br>
în piei strâmbe de jivine.</p>

<p>Dar cetatea sub minune<br>
nu privea-napoi nimic.<br>
Pe scări dulci de borangic,<br>
ea sta sus în rugăciune.</p>

<p>Și de sus privea-nainte<br>
Cerul Domnului, rămas<br>
ca un vechi iconostas<br>
în Cetatea Maicei Sfinte.</p>