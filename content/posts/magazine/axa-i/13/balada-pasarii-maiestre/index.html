---
title: Balada păsării măiestre
date: 2008-05-30T06:00:00Z
year: 2008
month: 2008-05
authors:
  - radu-gyr
series:
  - AXA ANUL I
#  - Axa 13
categories:
tags:
  - Gyrul
  - Radu Gyr
images:
featured: false
pinned: false
draft: false
---
<p>Printre luciri de cornuri și junghiere,<br>
vâna și el cu prințul prin păduri.<br>
Gorunii-aveau suspine verzi pe guri<br>
și apele, pe buze, giuvaere.</p>

<p>Era-ntr-a patra zi de vânătoare<br>
Istețe slugi stârneau vânaturi noi<br>
și cerbii-ngenunchiau pe frunze moi<br>
și vulturii se prăvăleau din soare.</p>

<p>Iar el, dibaci și sprinten în săgeată,<br>
tânăr curtean cu chip strălucitor,<br>
când culegea văzduhul frânt din zbor,<br>
când străpungea pădurea-n beregată.</p>

<p>Ușor și zvelt la pânde îndrăsnețe,<br>
Se depărta de ceata de curteni<br>
și ochii lui păreau nepământeni,<br>
scânteietori de zări și tinerețe.</p>

<p>Dar cum fugea după sălbătăciune<br>
Încremeni. Pe crengi cu moale joc<br>
ardea și nu un bulgăre de foc,<br>
sclipea și nu o pasăre minune</p>

<p>Purta aprins, și răsăritu-n pene,<br>
cu scăpărări de aur și oțel,<br>
și, liniștit și dulce lângă el,<br>
amurgul stins al umbrei pădurene.</p>

<p>Safire și mărgeane și rubine<br>
se răzvrăteau și se-mpăcau în ea,<br>
vrând izbucnirea flăcării să-i dea<br>
și liniștea sfințeniei senine.</p>

<p>Un pas și ea zvâcnea pe altă mladă.<br>
Țintea viclean, săgeata dădea gres.<br>
Ba o pierdea prin crengi de arbori deși,<br>
ba, strălucind, ea sta în loc s-o vadă.</p>

<p>În pitulări topea văpăi domoale,<br>
ca să tâșnească iar din ascunziș<br>
cu fulgere ciudate prin frunziș,<br>
și mai ciudate stingeri de metale.</p>

<p>Iar el, curtean cândva îndemânatic,<br>
o urmărea cu arc neputincios,<br>
cu pas flămând, dar fără de folos,<br>
mai lacom, mai fierbinte, mai sălbatic.</p>

<p>Uitase și tovarășii din ceată,<br>
și prințu-mpresurat de slava lor<br>
și nici, troznind, că-l frige sub picior<br>
nu mai simțea vreo creangă-nsângerată.</p>

<p>Nu mai simțea nici mușchiul văgăunii,<br>
nici putregaiul ierbii cu bureți,<br>
nici smârcul fiert, nici râpa cu mistreți,<br>
nici gușterii din scorburi sau tăunii.</p>

<p>Și nu vedea nici soarele cum cade<br>
și nici cum suie luna din păduri,<br>
molizii argintându-i în armuri<br>
și apele în țăndări reci de spade.</p>

<p>Iar pasărea-l chema să n-o ajungă<br>
și-l tot momea, aici și nicăieri,<br>
din ce în ce mai beat de scânteieri,<br>
ars până-n os de pofta s-o străpungă.</p>

<p>Din ieri în azi, din zori în amurgire<br>
și din amiezi în nopți cu licurici,<br>
călca pe timp, fugea pe clipe mici,<br>
ca pe spărturi și cioburi de potire.</p>

<p>Și, deodată, pasărea zglobie<br>
pe nici o creangă n-a mai tresărit,<br>
nici rumene frânturi de răsărit,<br>
nici verzi crâmpeie dulci de veșnicie.</p>

<p>Pierise fără nume nu știu unde,<br>
pierise fără loc și fără veac,<br>
în miez adânc de taine care tac,<br>
în fundul lumii care nu răspunde.</p>

<p>Zadarnice și umblet lung și trudă<br>
se sfâșiau în sterpe bâjbâieli.<br>
Noi muguri tremurau pe crengi sfieli<br>
și-alături omul tremura de ciudă.</p>

<p>Scrâșnea: - Unde-ai ascuns-o tu, pădure?<br>
Urla: - Unde-ați pitit-o, pietre tari?<br>
Rupea cu ghiara scoarța pe stejari,<br>
izbea cu pumnii-n cremenele sure.</p>

<p>Smulgea, hain, desișuri de jăratic,<br>
mușca pământ, turba de nenoroc, -<br>
dar pasărea nici veac n-avea, nici loc,<br>
nici nume pe hotarul păduratic.</p>

<p>Târziu, răpus, cu fruntea grea ca fierul,<br>
cu pași aprinși, cu ochi amari și beți,<br>
zvârli, rupând, puținele săgeți<br>
și, hohotind, își lepadă jungerul.</p>

<p>De-acum, numai năluca ei în minte<br>
îl dogora adânc pe sub copaci,<br>
curtean înfrânt, cu umbletul stângaci,<br>
de parc-ar fi călcat pe oseminte.</p>

<p>Se-napoia ursuz și fără pradă,<br>
ca năpădit de fiere și oțet,<br>
și după el venea pădurea-ncet,<br>
cu capu-n piept, pe drumuri de baladă.</p>

<p>Mergea să afle prințul și curtenii<br>
rămași să săgeteze cerbi de rând,<br>
și, cum ofta, necazul , când și când,<br>
cu lacrimi îi sfințea bătaia genii.</p>

<p>Pe vechi poteci, prin ierbi abia citite,<br>
căta degeaba urme de arcași<br>
Ci nicăieri părea că n-au fost pași,<br>
nici mâini cândva aprinse pe cuțite.</p>

<p>Se cățăra în câte-o tisă înaltă,<br>
striga spre răsărit ori spre apus.<br>
Ci slugi și prinț părea că s-au tot dus<br>
cu vulturii și cerbii laolaltă.</p>

<p>Mai sterp bătea viroagele ascunse,<br>
mai lung chema din vârfuri de goruni.<br>
Ci prinț și ceată și sălbăticiuni<br>
pieriseră-n adâncuri nepătrunse.</p>

<p>Gândea că i-a lăsat la o frântură,<br>
la un crâmpei sau așchie de ceas,<br>
și-acum pădurea-ntreagă-avea alt glas<br>
și vântul alte cântece pe gură.</p>

<p>Izvoare noi zvâcneau acum la viață,<br>
șoptind pre limbă nouă noi povești,<br>
și orice luminiș cu ochi cerești<br>
alt grai avea, alt zâmbet, altă față.</p>

<p>Și fiecare piatră altă frunte,<br>
și fiecare brustur alt obraz<br>
Se oglindea-n băltoace de topaz<br>
și-un chip străin sta-n ele să-l înfrunte.</p>

<p>Un chip tăiat de arșiță și ploaie,<br>
mușcat adânc de vreme și de vânt.<br>
Se pipăia. Uscate mâini de sfânt<br>
îi șovăiau pe zdrențe, nu pe straie.</p>

<p>Din catifele vechi și adamascuri<br>
lăsa în cale fleanduri prin tufani<br>
și din botforii spintecați de ani<br>
tălpile goale-i sângerau pe vreascuri.</p>

<p>Uimit se cerceta prin noi izvoare<br>
și se-ntreba de-i vis sau adevăr<br>
Ci numai zvon de frunze în răspăr<br>
suna din fund de taine cu zăvoare.</p>

<p>Oftând, ieșea din veacuri pădurețe,<br>
din codrul ce-ngropase-adânc sub chei,<br>
și pasărea cu aripi de scântei,<br>
și prințul cu alai de tinerețe.</p>

<p>Și cum pornea mai gârbov spre cetate,<br>
tot buchisind ca-ntr-un ceaslov cărări,<br>
sub pașii lui trozneau ba întrebări,<br>
ba cioturi mari de gânduri rășchirate.</p>

<p>Iar după el, fugindu-i sub câlcâie<br>
sau fluturându-și zdreanța uneori,<br>
vântul venea cu sânul plin de flori,<br>
punând pe toate smirnă și tămâie.</p>

<p class="fw-bold">*</p>

<p>Călca pe-aceleași ulițe străbune,<br>
dar parcă străbătea un nou tărâm,<br>
cu pași tot mai mirați pe caldarâm,<br>
cu ochi strălucitori de grea minune.</p>

<p>Cetatea era ea și nu, sub soare.<br>
Arcade vechi gemeau de bătrâneți,<br>
dar alte lumi și alte dimineți<br>
râdeau pe fețe albe de fecioare.</p>

<p>Alți negustori vindeau în noi dughene,<br>
se zbenguiau în pulbere alți prunci<br>
și gloate ne-ntâlnite pân-atunci<br>
îl măsurau cu milă pe sub gene.</p>

<p>Ziceau oprind: De unde vii, străine,<br>
și cine ești, sub zdrențe și rupturi?<br>
El le vorbea de tainice păduri<br>
și de năluci cu aripi de rubine.</p>

<p>Îi cumpăneau drumeții, a mirare,<br>
și strai, și glas, și ochii prea fierbinți;<br>
iar el vorbea de-o pasăre și-un prinț<br>
și de-un curtean pierdut la vânătoare.</p>

<p>Spunea cum au plecat de-aici cu torbe<br>
și cum se-ntoarce singur din alai<br>
Fâșii de soare-i tremurau pe strai<br>
și-i aprindeau și fleandură și vorbe.</p>

<p>Lung îl priveau ori se porneau pe glume:<br>
- Cumplite basme, moșule, ne-ndrugi<br>
Ce prinț știi tu, ce pasăre, ce slugi?<br>
Parcă vorbești cu dușii de pe lume.</p>

<p>Rar, câte-un înțelept ieșea din gloată:<br>
Ba, a domnit, cândva, un prinț pe-aici,<br>
dar veacul său s-o fi făcut urzici<br>
și, poate, brusturi slava lui uitată.</p>

<p>- Unchiaș smintit cu mincinoasă fală,<br>
îl dojeneau atuncea, rând pe rând,<br>
de ce ne-nșeli că te-ai pierdut, vânând,<br>
de-un prinț rămas de veacuri umbră goală?</p>

<p>El surâdea și povestea întruna<br>
și soarele curgea pe zdreanța lui,<br>
iar oamenii dădeau din cap, sătui,<br>
scârbindu-i și buleandra și minciuna.</p>

<p>Plecau drumeții, alți drumeți să vină,<br>
să-și bată joc de umbra de unchieș<br>
cu trupul frânt, cu ochii ne-nțeleși,<br>
scânteietori de-o stranie lumină.</p>

<p>- Mai spune despre pasărea vicleană:<br>
unde-ai pierdut-o, falnice curtean?<br>
El surâdea nălucii de mărgean<br>
și nu-l durea nici glumă, nici dojană.</p>

<p>Simțea, ciudat, din ce în ce mai bine,<br>
cum pasărea, pierdută ieri în fum,<br>
cu aripi dulci, îi da ocol acum,<br>
asemenea sfințeniei senine.</p>

<p>Zicea, lucind de ce zărea-nainte :<br>
- A fost s-o pierd în codru-ntunecos,<br>
dar azi îmi zboară-n față tot mai jos,<br>
cu aripi tot mai limpezi și mai sfinte.</p>

<p>Râdeau isteți: - Nu minte, e lunatic.<br>
Râdeau și se pierdeau în vălmășag,<br>
lăsând în urmă ciotul de moșneag,<br>
cu raiul lui amar și singuratic.</p>

<p>Și soarele curgea pe el, subțire,<br>
pe zdrențe vechi, pe trupul slăbănog,<br>
și numai ochii-adânci ca un zălog,<br>
frigeau, dogorâtori de amintire.</p>

<p class="fw-bold">*</p>

<p>Tot mai sătui de basme fără tâlcuri,<br>
îl ocoleau drumeții pe nebun.<br>
Dar fragezi, ca zăpada la Crăciun,<br>
veneau acum copiii, pâlcuri-pâlcuri.</p>

<p>Zburdând și îmbrâncindu-se cu ghionții,<br>
se îmbulzeau în juru-i tot mai mulți,<br>
și-nconjurat de heruvimi desculți<br>
le desmierda pe frunte cârlionții.</p>

<p>Cutreierat de raze și vedenii,<br>
le tot vorbea de codrul cu tăceri,<br>
unde-și lăsase chipul său de ieri<br>
și straiele și prințul și curtenii.</p>

<p>Vrăjiți, îl îndemnau să le mai spună<br>
și-n cerurile lor copilărești<br>
urca, sublim, pădurea din povești,<br>
izbindu-se cu crengile de lună.</p>

<p>Așa, mult timp, s-au strâns la basm seninii<br>
și fragezii obraji de aurori.<br>
Cei vârstnici doar șopteau ne-ncrezători,<br>
Călcau ursuzi și-aveau priviri ca spinii.</p>

<p>Pe urmă și obrajii limpezimii<br>
veniră tot mai rar și mai puțini.<br>
Creșteau înalți copiii pe tulpini,<br>
dar nu mai semănau cu heruvimii.</p>

<p>Treceau posaci, pierzându-se-n grămadă<br>
sau aruncând trufii de înțelepți :<br>
- Uncheș zălud, pe cine mai aștepți?<br>
În pasărea ta cine să mai creadă?</p>

<p>N-au mai oprit nici tinerii. Nici unii<br>
nu mai puneau în vorba lui temei.<br>
Numai moșneagul, dincolo de ei,<br>
străfulgera de pasărea minunii.</p>

<p>Închidea ochii și-o vedea cum vine.<br>
Nici n-o chema și singură țâșnea.<br>
Abia clipea și-i sta pe umăr, grea:<br>
safire și mărgeane și rubine.</p>

<p>Se rușina acuma că plânsese<br>
cândva, când o pierduse printre brazi.<br>
Ce mare, ce aproape era azi,<br>
în raiul lui cu flăcări ne-nțelese.</p>

<p>Ah, îi pierduse zborul în risipă,<br>
ca s-o găsească-alături, fără leat.<br>
Vorbea cu ea pe ulițe, ca beat,<br>
cu mare glas de dincolo de clipă.</p>

<p>Cu mare glas de dincolo de vreme,<br>
de dincolo de oameni și de pași<br>
Ce-i mai păsa ca-l ocoleau, trufași,<br>
când el zvâcnea întreg de diademe ?</p>

<p>Călca încet grăind minunii sale,<br>
iar oamenii cu suflete de tuci<br>
îl îmbrânceau, pieziș, pe la răscruci<br>
și cu ocări îl vânturau din cale.</p>

<p>Și tot mai des l-întâmpinau sudalme<br>
și pietre se-nălțau în pumni dușmani…<br>
Dar ce-i păsa că-l bat cu bolovani,<br>
când pasărea îi ciugulea din palme?</p>

<p>Și-ntr-un amurg ce-și desfoia păunii<br>
pe turnuri vechi de purpură și os,<br>
cei vrednici l-au gonit pe zdrențuros,<br>
cum alungau ciumații și nebunii…</p>

<p class="fw-bold">*</p>

<p>Zvârlit afar', pe poartă, din cetate,<br>
stătu în loc fărâma de unchieș.<br>
Sorbi mult timp apusul de măceș<br>
și taina-ntâiei stele-nlăcrimate.</p>

<p>Porni apoi, în zdreanța lui amară,<br>
cu pașii frânți, cu umerii subțiri,<br>
spre zarea aromind a trandafiri<br>
și-a fagure de miere și de ceară.</p>

<p>Domol și șchiopătând prin toți scaieții,<br>
mergea să moară-n marile păduri,<br>
unde-și lăsase torba cu frânturi<br>
și straiele și chipul tinereții.</p>

<p>Luna-aromea a cimbru și-a țintaur,<br>
suia din râpi, cădea din nou în văi<br>
și soarele venea să bea văpăi<br>
din ape, ca un roșu cerb de aur.</p>

<p>Prigoria urca din treaptă-n treaptă,<br>
amiaza se-ndulcea în moliciuni<br>
și luna iar creștea din văgăuni,<br>
aromitoare, albă, înțeleaptă.</p>

<p>El însă șchiopăta fără s-ajungă.<br>
Prea slabi îi erau pașii ori prea stinși,<br>
sau prea departe codrii necuprinși<br>
și calea lor prea aspră și prea lungă.</p>

<p>Dar nu-i pasa de-avea să-și mai găsească<br>
pădurile aievea sau deloc.<br>
Pe umeri îi sta pasărea de foc,<br>
mai mare, parcă, mai împărătească.</p>

<p>El surâdea și șchiopăta-nainte<br>
Și stelele, ieșind din scorburi mari,<br>
l-împresurau cu zumzet de bondari<br>
și luna-i gâlgâia peste veșminte.</p>

<p>Iar după el, fugindu-i sub câlcâie<br>
sau fluturându-i zdreanța uneori,<br>
vântul venea cu sânul plin de flori,<br>
punând pe toate smirnă și tămâie.</p>