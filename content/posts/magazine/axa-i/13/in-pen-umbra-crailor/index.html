---
title: În (pen)umbra crailor
date: 2008-05-30T04:00:00Z
year: 2008
month: 2008-05
authors:
  - emil-niculescu
series:
  - AXA ANUL I
#  - Axa 13
categories:
tags:
  - Lumea cărților
images:
  - "images/0.jpg"
featured: false
pinned: false
draft: false
---
<p>Arta poetică a lui Octavian Mihalcea pare a urma deviza mateină: AGE, CAVE, TACE, precum și disprețul lui Ion Barbu „față de poezia leneșă”, cei doi apărând împreună în memoria contemporanilor; Adrian Rogoz, un discipol barbian îi evocă în poemul „Capșa”: <i>Ne-nfierbântam la filtru și fâlfâia poema…/ Abia sorbea vreunul din cești sau din țigare./ Mateiu lucea pe stemă și platoșă boema/ Totem era sălbatic aprins la cingătoare.// Focar alipsei noastre sta marele magistru:/ Bărbia lui de faun proptită-i în toiag:/ Iar suprarealistul pașadia sinistru,/ Bătându-și ca-n mătănii al spleen-ului șirag.</i></p>
<p>Parfumul „asprei flori de maidan”, Pena, adie în versurile din „Flagel”, peste <i>lupanarul serilor smerite</i> (<i>Flori sordide</i>), ducând spre “adevărații Arnoteni” și alte paraclisuri ale „patimilor rele”: <i>Seducți de viciu și nevroză,/ Alăturare, mijloc și dorință,/ Voita întrebare-i cu putință/ Să ardă răstignită pe o roză? (Viciu și nevroză).</i> „Imunda Boemă”, devergondajul practicat cu aplicație va fi, ca și în cazul personajelor mateine, răscumpăra prin trufie, lucru ce le va asigura redobândirea unor „înalte locuri”: <i>Încet se auzea un zvon, damnare…/ Pe drumuri vechi sclipirea, din taverne/ Alătura prin bocet de lanterne/ Fiorul prim, uitat la însemnare (Malleus)</i>, de aici și fronda celui ce a arvunit un „mântuit azur”: <i>Dacă iertarea e a mea aș zice/ Că sunt prea singur, dus către ratare/ Și apărat de văi cu plumb, amice.// Nu suntem tot, deasupra-i poarta mare,/ Vreau o sămânță-n ceruri ancestrale/ Să-ți poarte ochii verzi pe căi ancestrale (De seară).</i></p>
<p>Conștiința deosebirii de leatul său liric, a apartenenței la o formațiune mai degrabă de franctitori, se întrevede în mai multe texte, unde miza pe succes e minimă; <i>Adevîrat, în margini e mai bine/ Cu o silabă-n plus față de mine/ Agonic păzitor de veche poartă (Brațe arse)</i>; hălădunind într-un alt spațiu, cel al lecturilor, departe de turnirurile sau cuțitărelile pentru bursa curentă, nu i se pare îndelungă ucenicia prin paradisurile și infernurile autorilor venerați: <i>Vreau să te scoli, încetul însetatul/ De roua cu parfum prizat, oniric,/ Știutul trecător prin vămi de vise,// Purtând la timp sfielnic înstelatul/ Mister ascuns de-același panegiric/ Durat pe struna lumilor promise (Panegiric)</i>. Capacitatea de resuscitare a unui timp fictiv pare a fi una din probele cavalerești pe care le trece: <i>Pe lângă drum alunecă un templu,/ Pictat în ploaia singură și bună/ De peste veac învie o furtună/ Din largul ceas ce-n vise îl contemplu (Din vechea curte).</i></p>
<p>Cum <i>Între sonete curg Mercur și Marte (Aparte)</i>, este la vedere cât de strâns „negociază” Octavian Mihalcea „pecetea tainei”, cât de impetuos marțial și elegant o prezervă, postură ce îl individualizează cu pregnanță în peisajul liric (destul de puțin de rigorist) de acum.</p>

