---
title: 11 poeme
date: 2008-02-08T06:00:00Z
year: 2008
month: 2008-02
authors:
  - george-vrana
series:
  - AXA ANUL I
#  - Axa 2
categories:
  - social
  - poezie
tags:
  - credință
  - duhovnic
  - Înviere
  - mântuire
final: true
---
<h2>Cuvânt</h2>
<p class="poem-dedication">lui Hristu Cândroveanu</p>
<p>Adânc<br>
  în cuvânt<br>
  tremură inima unui strămoș.</p>
<p>Adânc<br>
  în cuvânt<br>
  s-au adăpostit căprioarele,<br>
  și munții s-au făcut câmpie<br>
  ca să se vadă mai bine morții<br>
  în somn.</p>
<p>Adânc<br>
  în cuvânt<br>
  coboară încet și chipul meu:<br>
  literă, flamură.</p>

<h2>Întâlnire</h2>
<p>Se apropie miezul nopții.<br>
  Iar voi chema cuvintele<br>
  să stăm de vorbă.<br>
  Unele dintre ele<br>
  vor veni cu dorul pe buză,<br>
  altele vor veni cu friguri în aripi,<br>
  altele șchioape.<br>
  Cele de tot uitate<br>
  nici nu se văd…<br>
  Mai ușor le miroși.<br>
  Fum gonit din vatră<br>
  aleargă, aleargă<br>
  după un căpătâi.<br>
  Eu o să le adun într-o coală<br>
  așa cum bunicul<br>
  aduna oile în țarc.<br>
  Fiecare noapte<br>
  sporește istoria sufletului<br>
  cu o jertfă.</p>

<h2>În patria mea</h2>
<p>În patria mea<br>
  au secat fântânile.<br>
  Nici un picur de apă limpede<br>
  nu există.<br>
  Aici<br>
  domnește izvorul Lethe.<br>
  În patria mea<br>
  nu găsesc nici un preot<br>
  să toarne aghiazmă<br>
  pe pleoapele adormiților.<br>
  Stihiile au rănit cu săgeți<br>
  muntele în coaste.<br>
  În fiecare cărare<br>
  a crescut o rană.<br>
  Umbrele<br>
  s-au aliniat iar<br>
  pentru luptă.<br>
  Eu- sihastru<br>
  cu crucea înainte,<br>
  Don Quijote călare.</p>

<h2>Puntea din Arta</h2>
<p class="poem-dedication">lui Yioryi al’ Platari Tsima</p>
<p>Puntea din Arta tremură.</p>
<p>O jertfă se face înaltă<br>
  cât acoperișul inimii.</p>
<p>O lumânare se face înaltă<br>
  cât lumina.</p>
<p>Un om se dezbracă de trup<br>
  ca de o haină.</p>

<h2>Destin</h2>
<p>După ce am construit cetatea<br>
  m-au gonit<br>
  din cetate.</p>
<p>După ce am construit patria<br>
  m-au gonit<br>
  din patrie.</p>
<p>După ce am construit biserica<br>
  m-au gonit<br>
  din biserică.</p>
<p>Numai de pe cruce<br>
  nu m-au gonit<br>
  niciodată.</p>

<h2>Via Egnatia</h2>
<p>Via Egnatia<br>
  drum cu platani<br>
  veghează morminte.</p>
<p>Via Egnatia<br>
  necăutată<br>
  de legiuni romane,<br>
  de caravane<br>
  s-a făcut<br>
  ea însăși mormânt.</p>
<p>Via Egnatia<br>
  doarme fără candelă.<br>
  Profanată<br>
  de pași străini<br>
  se visează<br>
  clopot.</p>
<p>Via Egnatia<br>
  în sufletul meu:<br>
  drum nesfârșit.</p>

<h2>Sângele</h2>
<p>Sângele meu vine de departe<br>
călătorește dinainte de nașterea mea<br>
va călători și după ce va veni valul<br>
și fața mea se va confunda cu nisipul<br>
În sângele meu<br>
s-au oglindit toți bătrânii neamului<br>
și copii au lansat bărci de hârtie.</p>

<h2>Rană</h2>
<p>Mă dor grădinile veștejite<br>
înainte de naștere.<br>
Mă dor rănile atâtor strămoși,<br>
mă doare păstorul fără turmă,<br>
marinarul fără corabie.<br>
Mă doare muntele neurcat,<br>
bărbatul fără femeie,<br>
femeia fără bărbat.<br>
Mă doare smochinul fără rod,<br>
casa fără acoperiș,<br>
peretele fără icoană.<br>
Mă doare preotul fără liturghie,<br>
mă dor mormintele fără cruci,<br>
mă dor gândurile fără cuvinte,<br>
cuvintele fără scriitor.<br>
Mă doare durerea.</p>

<h2>Catacombe</h2>
<p>țipătul oilor crește mut<br>
în memorie.<br>
Întunericul cade peste lume<br>
ca o ploaie.<br>
În suflet este târziu<br>
ca într-un cort putrezit<br>
fără felinar.<br>
Unde se vor odihni oasele mele,<br>
cine îmi va aprinde candela?<br>
Atâtea morminte nevegheate!<br>
În zare – nici o bucurie<br>
nu scoate fum prin horn.</p>

<h2>Epitaf</h2>
<p>O cititorule!<br>
Sunt un poet genial.<br>
În acest timp postmodern<br>
am vrut să fiu poetul<br>
poporului meu imperial<br>
fără nume.<br>
Numele meu<br>
este Yioryi Vrana.<br>
Numele l-am moștenit<br>
de la bunicul meu.<br>
Bunicul bunicului meu<br>
  avea același nume: Yioryi Vrana.</p>
<p>După o legendă<br>
se pare că a fost guvernator<br>
peste o themă din Epir,<br>
după o altă legendă<br>
se pare că a fost dragoman<br>
la Poarta Otomană.</p>
<p>Eu am fost guvernator<br>
peste fantasme<br>
și dragoman<br>
la poarta inimii.</p>

<h2>Autobiografie</h2>
<p>Sunt un poet ce-a trăit<br>
la cumpăna veacurilor douăzeci<br>
și douăzeci și unu,</p>
<p>un poet ce s-a născut<br>
parcă ieri dimineață,<br>
la țărmul Mării Negre,<br>
acolo unde vântul usucă trupul<br>
și nostalgia ucide inima…</p>
<p>Sunt un poet<br>
născut fără patrie.<br>
Singura-mi patrie:</p>
<p>inima…</p>
<p>Am iubit o femeie<br>
cu fața blondă,<br>
am citit<br>
câteva mii de cărți,<br>
am avut câțiva prieteni,</p>
<p>Am văzut Macedonia, Tesalia<br>
și Epirul,<br>
am văzut Olimpul,<br>
unde păstorii armâni<br>
au aceeași vârstă ca muzele<br>
și sângele lor<br>
cântă un cântec străvechi,<br>
am văzut Pindul unde trupul meu<br>
nu va fi înmormântat<br>
după rânduiala străbunilor,<br>
am văzut Vlahuhorile<br>
spânzurate de cer,<br>
m-am închinat la Meteora,<br>
în cuibul armânesc<br>
unde credința atinge cerul cu mâna,</p>
<p>am văzut ruinele din Atena<br>
și Roma<br>
chiar în sângele meu<br>
ce s-a înecat ca un amurg<br>
în Marea Ionică…</p>
<p>După aceea,<br>
toată dragostea<br>
i-am încredințat-o lui Dumnezeu.</p>
<p>Voi lăsa moștenire<br>
un fiu,<br>
o retină<br>
rănită de frumusețea lumii</p>
<p>și o durere ce va exploda<br>
într-o metaforă.</p>
<p>29 noiembrie 2006</p>