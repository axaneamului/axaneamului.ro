---
title: 7 poeme
date: 2008-02-15T06:00:00Z
year: 2008
month: 2008-02
authors:
  - constantin-ardeleanu
series:
  - AXA ANUL I
#  - Axa 3
categories:
  - Social
  - poezie
tags:
  - Ars Poetica
---
<h4>NOCTURNA OPUS 9</h4>
<p class="K2FeedIntroText">La viața mea am o dambla<br>
A nu serba o cacealma…</p>
<p>Joviala, pendula dă<br>
Douăsprezece bobârnace Timpului,<br>
Al treisprezecelea se pierde<br>
În isteria colectivă eșalonată pe ore<br>
De la Soare Răsare la Apusul de lume,<br>
Cel mai zgomotos și mai cinic carnaval<br>
De pe Terra își exhibă măștile…<br>
Ne apropiem de Moarte hârjonindu-ne<br>
Valsăm bucuroși că nu ne prăpădim singuri,<br>
Explozii pirotehnice<br>
Arc peste o victorie a la Phyrrus,<br>
La microfoane se urlă aiureli și truisme,<br>
Rochii cu strasuri se grăbesc a se lepăda<br>
De pe corpuri fierbinți transpirate,<br>
După o adulmecare de jivine în rut,<br>
Intercalate de toasturi formale,<br>
Pustiul din oameni e irigat cu șuvoaie de vin,<br>
Mușchiulețul în sânge mai taie<br>
Din nestăvilite pofte canibale,<br>
Hiroșime artizanale, norii de tutun,<br>
Ne avertizează din înaltul plafoanelor<br>
Că totul e fum, că acest simulacru de haz<br>
Dăunează grav posterității,<br>
Încă mai avem resurse de a elimina din noi,<br>
Ca pe niște toxine, ultimele inocențe,<br>
Prefăcându-se a ne înțelege, Dumnezeu<br>
Ne aruncă din nori confetti de nea<br>
La rugămințile disperate pentru mană cerească,<br>
Înțelepții știu că albu-i culoare de doliu<br>
În cheie astrală…<br>
Gustul de lacrimi, băută toată noaptea<br>
Nebuniei planetare, până la greață,<br>
Ni-l alungă, fierbinte, salvatoare,<br>
Aburindu-ne obrajii<br>
O reîncălzită ciorbă de potroace…</p>

<h4>ISTORIE HAZLIE</h4>
<p>Dej mustește a bună dispoziție proletară<br>
Știind că merge pe blat cu trenul istoriei,<br>
Cizmarul ne zâmbește șăgalnic, strâmb,<br>
Ca un placheu de la un pantof scâlciat,<br>
Țapu’, răsfirându-și barba, râde mânzește,<br>
E felul lui de a fi prețios animal,<br>
Nea Ion Ilici hohotește ca proasta-n târg<br>
Cheltuindu-și aiurea sinergia pașilor legănați,<br>
Din ochiul ceacâr al matrozului mangă curge<br>
O lacrimă: Stolo, nu mă orbi cu Golden Blitz-ul<br>
Mihai Viteză se închipuie, cabotin, Mihai Viteazul<br>
Dar ăstuia până și zâmbetul îi este bâlbâit,<br>
Vremuri de râs trăit-am<br>
Jumătate de veac bătută pe muchie,<br>
Doar Mareșalul ne-ndeamnă<br>
Din colțul lui de uitare,<br>
La care l-au pedepsit toți zâmbații<br>
Să stea pe coji de nucă,<br>
Nu mai avem putere, nici să râdem,<br>
Nici să bocim, ni paix, ni guerre,<br>
Rostind, cu mult mai grav<br>
Decât o sentință abuzivă<br>
De condamnare la moarte,<br>
Trei cuvinte ordin,<br>
Ca o Sfântă Treime a demnității:<br>
„Nici o lacrimă!”</p>

<h4>PROMENADE ATEMPORALE</h4>
<p>Până mai ieri, ne întâlneam cu străbunii<br>
La mănăstirea Marelui Ștefan în naos…<br>
Că nu-i tăzlăuan să fi trecut pe-acolo,<br>
Prin fața altarului pârguit de icoane,<br>
La botez, cu ochii bulbucați<br>
De spaima începutului de viață,<br>
La nuntă, voievod de-o zi, încoronat<br>
Cu pirostriile legământului în doi,<br>
Și, în fine, pe năsălie, galben, nepăsător<br>
La promisiunile rudelor înlăcrimate<br>
Bocind, din reflex, c-așa se cade la mort,<br>
„Veșnica pomenire”, dar ce s-o servi la praznic?<br>
Singură, mănăstirea, ne garanta că musai<br>
CÂNDVA vom trece prin naos<br>
Și, prin rotocoale de fum<br>
De cădelniță și miros de tămâie<br>
Ne vom reîntregi familiile rătăcite prin pământ<br>
„Sărut mâna, bunicule”, „Bună, nepoate”<br>
„Ce zici, punem la noapte de o Messă?”<br>
Că Dincolo-s interzise chiolhanurile,<br>
Ptiu, ce dogorit de sete mi-i spiritul<br>
Dau cruce masivă de marmură pe un șpriț de la mat<br>
Iertare, Preamărite, trăncănesc aiurea, cu păcat,<br>
Am înțeles, pe dată execut mătăniile,<br>
M-am preabucurat de venirea rubedeniilor…<br>
Înălțarea unui alt lăcaș al Domnului<br>
I-a pus pe sătenii de Dincolo și Dincoace de Styx<br>
Pe gânduri… Să te ții de-acum încolo<br>
Umblatul brambura al Sufletelor între naosuri<br>
Premize iminente-drăcie!- de haos,<br>
Și atunci nu s-a găsit o altă soluție<br>
Decât să-și fixeze întâlnire, la pauza de criptă,<br>
Pe malul stâng al Peștiosului, pentru nocturne,<br>
Tandre, sfâșietoare, atemporale promenade…<br>
Nu vă îngrămădiți, prisosește infinitul,<br>
Ajunge la toți. E lună plină și se zărește<br>
Înspre Apus, tăcut și martor la toate, Holmul…</p>

<h4>DIN HAOS</h4>
<p>Nord și Sud, Est și Vest, nimicul<br>
În întuneric mă-mpresoară<br>
Și îl sfidez întâia oară<br>
Strângând în mână ombilicul<br>
Țip a uimire…Mama după mine<br>
Triumful astrelor pe două voci<br>
Izbuc de viață printre roci<br>
Și-o-ntretăiere de destine<br>
În juru-mi scutece de duioșie<br>
Eu sunt candoarea și stăpânul<br>
Cu buzele în aer caut sânul<br>
Și Soarele și Luna mă mângâie<br>
Așa aș vrea să fiu mereu<br>
Sub protector culcuș de mamă<br>
Plonjez în vasul de aramă<br>
Privit din cer de Dumnezeu…</p>

<h4>DERIVĂ</h4>
<p>Cobor stingher într-o gară<br>
Un câine încolțit de hingheri<br>
Bucureștii pribegiei de ieri<br>
Emigrant în propria-mi țară<br>
Sufocat de al hârțoagelor rit<br>
Ce drepturile-mi amputează,<br>
A naufragiu, ciclon se-nnorează<br>
Vas vagabond de nici un port dorit<br>
Se derulează în high speed<br>
Debut confuz de lefegiu,<br>
De unde oază în pustiu?<br>
Sclavaj perpetuu, suicid?<br>
Amân plânsul pentru altă rundă<br>
Le demonstrez că am valoare<br>
Dintr-o utopică Adriatică mare<br>
Privesc Veneția cum se scufundă…</p>

<h4>SPOVEDANIE</h4>
<p>Doamne, am furat<br>
Câteva clipe de veșnicie,<br>
Niște firimituri de iubiri rămase<br>
De la ospețele ghiftuiților<br>
Și tăinuite giuvaiere din limba română,<br>
Dar le-am dat înzecit înapoi,<br>
Doamne, iartă-mă!</p>
<p>Nu mi-am iubit aproapele,<br>
Cum să-l iubesc, când el mă lovise,<br>
Secătura, peste obraz?<br>
Cum să i-l întind și pe celălalt<br>
Să mă umilească simetric?<br>
Și nu m-am căit,<br>
Și nu i-am întors lovitura,<br>
Iertător, ignorându-l,<br>
Aproape că l-am iubit,<br>
Doamne, iartă-mă!</p>
<p>Am ucis, cu sânge rece am ucis,<br>
Ideal după ideal,<br>
Speranță după speranță,<br>
Cadavrele pluteau în jurul meu<br>
Iar eu, criminalul în serie,<br>
Cu mâinile în mănuși de plastic,<br>
Să nu mă molipsesc<br>
De virusul devastator al împlinirii,<br>
Număram doar banii de chenzină,<br>
Astfel am ucis și pe drept<br>
Am fost condamnat la viață,<br>
Doamne, iartă-mă!</p>
<p>Am preacurvit,<br>
Mai degrabă cu gândul, decât cu fapta,<br>
Cu câtă condamnabilă<br>
Destrăbălare ideatică<br>
Îmi iroseam nopțile<br>
Cu superstarurile la modă<br>
Nesătulele, de-abia se îndurau<br>
Să părăsească dormeza PAL al XIV-lea<br>
Dimineața, când ne soma ceasul,<br>
Doar așa scăpam de pretenția lor<br>
Pentru pensii alimentare în valută,<br>
Am plătit și pentru asta<br>
Cu și mai multă singurătate<br>
Decât atunci când divele ca andivele<br>
Se lăfăiau în dulcile-mi onirisme,<br>
Doamne, iartă-mă!</p>
<p>Și chip cioplit mi-am făcut,<br>
Nu din șefi ageamii, agramați, agresivi,<br>
Sau din colegi delatori,<br>
Chip cioplit din propria înfățișare,<br>
Că mereu, bărbierându-mă<br>
Mă tăiam cu lama<br>
Oricum chip neșlefuit,<br>
Recunoaște, Luminate, că nu erai<br>
În apele tale când m-ai turnat,<br>
Scuze pentru nuanța peiorativă,<br>
Fusese, probabil, lut<br>
Provenit din demolări<br>
Sau argilă refuzată la export,<br>
Dar oricât aș fi întârziat<br>
În fața oglinzii, dincolo de luciu,<br>
Îți jur, îți zăream aura,<br>
Doamne, iartă-mă!</p>
<p>Mea culpa, tânăr și imbecil,<br>
Sufocat de sloganele timpului Antichrist,<br>
M-am lăsat ademenit de Marx,<br>
-Din profil chiar că îți semăna-<br>
Știu că mă priveai cu o imensă milă<br>
Cum îndrugam despre materialitate<br>
Și determinism. Sufletu’…Truisme…<br>
Mă îndoiam de tine,<br>
Trebuia, rogu-te nu te enerva,<br>
De mânecă să mă tragi<br>
Ca să-mi corectez eroarea tragică,<br>
Câte mătănii să fac a îndurare?<br>
Câte poeme-rugăciuni de Eminescu<br>
Să-ți recit a penitență?<br>
Recunosc, ți-am luat numele în deșert<br>
Numai eu știu spaima<br>
Cu care te invocam ca să mă ai în pază<br>
În periplurile mele africane,<br>
Doamne, iartă-mă!</p>
<p>Am furat, nu mi-am iubit aproapele,<br>
Am ucis, am preacurvit,<br>
Și chip cioplit mi-am făcut,<br>
Și numele în deșert ți-am luat,<br>
Doamne, iartă-mă!</p>

<h4>DE CE?</h4>
<p>De ce e anotimpul cald sau rece<br>
Iar rădăcinile nu cresc în vârf de pom?<br>
Copilul se rezumă a fi proiect de om<br>
De ce precede, agasant, 9 pe 10?</p>
<p>Iarba de ce mă mângâie pe talpă<br>
Iar bolnavii-n cale mă lovesc?<br>
De ce tristețea se-ntâmpl-atât de des?<br>
Și râsete se-aud doar la agapă?</p>
<p>De ce mereu morocănos e tata<br>
Și îmi aruncă-n treacăt o privire?<br>
Chiar lămuriți-mă, ce-i aia „o iubire”<br>
Și cât de lungă i-i durata?</p>
<p>Inima, de ce nu se oprește a se odihni<br>
Și se dă huța-huța cu scrânciobul?<br>
De ce se strâmbă de oglindă ciobul<br>
Și din icoană Maica începe a-mi zâmbi?</p>
