---
title: Ne vom întoarce într-o zi
date: 2008-02-15T08:00:00Z
year: 2008
month: 2008-02
authors:
  - radu-gyr
series:
  - AXA ANUL I
#  - Axa 3
categories:
  - Râpa robilor
tags:
  - poezie
  - Radu Gyr
---
<p>Ne vom întoarce într-o zi,<br>
ne vom întoarce neapărat.<br>
Vor fi apusuri aurii,<br>
cum au mai fost când am plecat.</p>

<p>Ne vom întoarce neapărat,<br>
cum apele se-ntorc din nori<br>
sau cum se-ntoarce, tremurat,<br>
pierdutul cântec, pe viori.</p>

<p>Ne vom întoarce într-o zi…<br>
Și cei de azi cu pașii grei<br>
nu ne-or vedea, nu ne-or simți<br>
cum vom pătrunde-ncet în ei.</p>

<p>Ne vom întoarce ca un fum,<br>
ușori, ținându-ne de mâni,<br>
toți cei de ieri în cei de-acum,<br>
cum trec fântânile-n fântâni.</p>

<p>Cei vechi ne-om strecura, tiptil,<br>
în toate dragostele noi<br>
și-n cântecul pe care și-l<br>
vor spune alții, după noi.</p>

<p>În zâmbetul ce va miji<br>
și-n orice geamăt viitor,<br>
tot noi vom sta, tot noi vom fi,<br>
ca o sămânță-n taina lor.</p>

<p>Noi, cei pierduți, re’ntorși din zări,<br>
cu vechiul nostru duh fecund,<br>
ne-napoiem și-n disperări,<br>
și-n răni ce-n piepturi se ascund.</p>

<p>Și-n lacrimi ori în mângâieri,<br>
tot noi vom curge, zi de zi,<br>
în tot ce mâine, ca și ieri,<br>
va sângera sau va iubi.</p>