---
title: 11 poeme
date: 2008-02-29T06:00:00Z
year: 2008
month: 2008-02
authors:
  - alex-ivanov
series:
  - AXA ANUL I
#  - Axa 4-5
categories:
  - Social
tags:
  - poezie
  - Ars Poetica
images:
  - "images/0.jpg"
featured: false
pinned: false
final: true
---
<h2>Poetul cu cheia de gât</h2>
<p class="poem-dedication">lui George Mihalcea</p>
<p>Pe strada îngustă se vând cărți<br>
tipărite pe frunze de nuc.<br>
Vântul de toamnă, ține loc de coperți.<br>
“În orașul ăsta, toți termină o școală,<br>
Fără ca nimeni s-o înceapă”, zice poetul<br>
cu cheia de gât.<br>
Uneori e supărat, poezia lui nu mai este<br>
demult o gumă de mestecat.<br>
Emigrant în uitare, poetul ăsta vine mereu<br>
pe strada copilăriei mele, ca să cumpere<br>
poeme, ieftine, la mâna a doua.<br>
Aici totul e închis.<br>
Au plecat toți cu cheile de gât, către o altă copilărie.<br>
A mai rămas o călăuză, care dacă tot nu are ce face<br>
confecționează chei pentru cărți.<br><br>
Adevărul e că cineva trebuie să o facă și pe asta…!</p>

<h2>Prima brățară</h2>
<p class="poem-dedication">Bunicului</p>
<p>– De ce morile de vânt macină vânt?<br>
Întreabă copila, ce abia se vedea din lanul de grâu,<br>
în arșița verii.<br>
Cine să-și răspundă din pălăria bunicului<br>
La culesul ultimelor prune?!</p>

<h2>Oraș manechin</h2>
<p class="poem-dedication">lui Cristian Rădulescu</p>
<p>În orașul ăsta, nimeni nu mai citește poezie<br>
iar cântecele incurabile se aud prin berării<br>
Unii oameni muncesc, alții fură iluzii.<br>
Se fac afaceri cu mere și autoturisme<br>
franțuzești, caii indolenți trag la căruțe<br>
decorative, pline cu țărani în costume Armani,<br>
care vin să vândă produse agrare.<br>
Primarul se freacă pe burtă și ține discursuri<br>
demagogice câinilor vagabonzi.<br>
Manechine superbe își lovesc sânii tari de<br>
bluzele lor colorate, iar țiganii vând dolari<br>
devalorizați.<br>
Se trăiește din plin din praful cu miros de crin.<br>
Intelectualii și proștii primesc cârje de-a moaca<br>
și au intrare gratuită în biserici.<br>
În fiecare zi, cineva prezintă colecții.<br>
De vară, toamnă și de alte anotimpuri,<br>
colorate veșminte îmbracă trupuri moi,<br>
căci doar haina îl face pe om…</p>

<h2>Seară mușcată în geam</h2>
<p class="poem-dedication">Bărbatului de lut</p>
<p>Femeia mea era deja miercuri.<br>
Se pierduse în oale fără gust,<br>
frământând pâinea de seară,<br>
cu mâini mari, arse de amintiri.</p>
<p>E noiembrie în cana de lut,<br>
iar caii transparenți, trag la căruța de sticlă.<br>
E noiembrie în casa ei cu pereți de cuvinte,<br>
iar păsări de toamnă îi trec peste buze.<br>
E noiembrie în verbele ei și pe pleoape uscate.</p>
<p>Geamul mușcat de mușcate, separă noaptea<br>
de ce trebuia a fi.<br>
– Cine îmi duce oile la munte? întreabă femeia.</p>
<p>Nu cred că trebuia.<br>
Nu eu trebuia să fiu în noiembrie,<br>
nu mie trebuia sa-mi fiarbă cina,<br>
nu eu trebuia să-i sap ochii,<br>
nu eu trebuia s fi în locul bărbatului de lut.</p>
<p>Dar ce trebuia a fi eu?<br>
Poate cuvinte date de pomană în sâmbăta celor vii,<br>
poate cel ce țipă când mușcă mușcata din geam,<br>
poate cel ce învie trudite cuvinte,<br>
poate cel ce trebuie uitat.</p>

<h2>Maci de fiecare lună</h2>
<p class="poem-dedication">Unei femei</p>
<p>Sub fustă, doar lanul de grâu<br>
se coace în pâine, scria poetul bolnav de uitare.</p>
<p>Trei zile de maci, rătăciți în câmp<br>
trei zile, în care femeia zace în grâu,<br>
trei zile în care bărbatul își<br>
ascute secera.<br>
Trei zile, în care doar norii de vată<br>
sunt albi.<br>
Trei zile, în care se<br>
zămislește un nou început.</p>
<p>Spăl trupul femeii de maci.<br>
Sfânt ritual, în coacerea lunii.<br>
Pruncii, născuți sub zodia macului,<br>
duc mai departe grâul trudit în pâine.<br>
Fertila povară dusă sub fustă,<br>
în palme, măcinată în<br>
oala de lut, din care bărbatul setea o stinge.</p>

<h2>Prima brățară</h2>
<p>În Sud, ea, el și rădăcini ajunse până<br>
în dormitorul de sus, înconjurat de cărți.<br>
La Vest, munți, ape și avioane de hârtie.<br>
La Est, balconul, țipătul ei cu dantelă de noapte.</p>
<p>La Nord, doar eu,<br>
nimicul ales pentru o vreme!</p>

<h2>A patra brățară</h2>
<p class="poem-dedication">Copiilor mei</p>
<p>Când îți cauți iubirea cu pungile sub ochi,<br>
iar tânăr mai ești doar dimineața și joia,<br>
când vântul îți umblă, deloc discret,<br>
prin buzunare, iar ridurile ruginesc în piele,<br>
când nic vinul nu mai trece din strugure în vene,<br>
când oasele dor a ploi de vară,<br>
iar nopțile îți zac în pantaloni, din ce în ce mai des,<br>
când înțelepciunea este egală cu prostia tinereții,<br>
iar dinții îți cad în lapte, cînd burta se poartă cu bastonul.<br>
Sigur că femeia de ieri te iubește<br>
mult mai puțin azi,<br>
iar șpaga dată la azilul cu program redus<br>
e mult mai mică.</p>

<h2>A opta brățară</h2>
<p>Ea umbla cu pinguini sub braț.<br>
Caniculă cu grade sub umeri, era!</p>

<h2>Pasăre de toamnă</h2>
<p>Am căutat o pasăre de noapte<br>
să mă iubească și să-mi strângă trupul<br>
cu aripile ei umede…<br>
Nu am găsit decât o pasăre de toamnă<br>
ușor obosită, cu aripi murdare de vânt<br>
dar frumoasă ca un colț de cer.<br>
Mi-a făcut un cuib pentru ochii mei obosiți<br>
de prea multă așteptare.<br>
Parfumul de început de toamnă zăbovea pe<br>
aripile ei cuminți.<br>
Era o fericire și o tandră uitare,<br>
o iubire ca o bătaie de aripi.<br>
Era ca o pasăre de toamnă în formă de gutuie coaptă,<br>
așezată în geamul de la casa din vis…<br>
Dar într-o noapte a venit pasărea mea, cu aripi<br>
înfășurate în dantelă neagră și umedă.<br>
Mi-a privit trupul din cămașa cusută din frunze,<br>
apoi m-a luat cu ea în orașul plin de suspine!</p>
<p>Nici acum nu știu să deosebesc<br>
o pasăre de noapte de o femeie.</p>

<h2>Pași fără drum</h2>
<p>Drumul ăsta ar fi trebuit să ducă în sufletul tău,<br>
povești cu iubiri de o viață.<br>
Pe drumul ăsta trebuia să ne întoarcem în frunze<br>
eu cu tine.<br>
Eu am rămas pe drum cu buzunarele pline de castane,<br>
eu am rămas pe drum, înfășurat<br>
în amintirea rochiilor tale.<br>
(…)<br>
Tu ai rămas la capăt de iubire,<br>
fără să știi de căldura trupului meu,<br>
fără să știi de căldura trupului tău,<br>
fără să știi că eu și cu tine<br>
mai avem un drum de făcut.<br>

<h2>Mici bucurii de duminică</h2>
<p>Ea a închiriat o fereastră<br>
pe chipul lui fără contur.<br>
În suflet poartă o rană albastră,<br>
în timp ce el<br>
zidește zăpezi peste sânii albi<br>
ai unei alte femei.</p>
<p>Mărunte bucurii de dumincă<br>
țin loc de ninsoare.<br>
Nimeni nu moare,<br>
nimeni nu îmbătânește<br>
și nimeni nu culege păcate.</p>
<p>Hai să punem botniță la șarpe<br>
și să ne jucăm de-Adam și Eva,<br>
până Dumnezeu nu închide fereastra.</p>
<p>Străzile au întinerit sub pașii noștri,<br>
iar clipe se dezbracă pe bani de argint.</p>
