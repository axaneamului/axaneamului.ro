---
title: 11 poeme
#subtitle:
date: 2008-03-07T06:00:00Z
year: 2008
month: 2008-03
authors:
  - marian-ilie
series:
  - AXA ANUL I
#  - Axa 6
categories:
tags:
  - Ars politica
images:
#  - "images/0.jpg"
pinned: false
featured: false
draft: true
---
<h2>Creație</h2>

<p>Când m-a zămislit din coapsa unei femei<br>
într-o noapte mov de primăvară<br>
Dumnezeu m-a semănat pe dinafară<br>
cu sămânța ierbii dragostei<br>
care încolțind să mă-mpresoare<br>
în mistuitoarea încleștare<br>
  dintre carnea mea și seva ei</p>

<p>Te-a adus apoi pe tine lângă altar<br>
să mă vindeci de singurătate<br>
să clădesc din firea ta trei palate<br>
- de argint granit și de cleștar -<br>
să le locuiesc pe toate-odată<br>
suflet cuget trup - iarbă-nspicată<br>
unde să te chem și să apari</p>

<h2>Plină de gol</h2>

<p>Plină de golul din tine<br>
salcie grea de furtuni<br>
vrei și nu vrei să amâni<br>
jocul ce ți se cuvine</p>

<p>Eu însetatul de vrăji<br>
vin și mă cațăr și tac<br>
golul din tine-l desfac<br>
trupul cu el mi-l înfăș</p>

<p>Cernem petale de mac<br>
lumi se scufundă în noi<br>
ardem în ierburi de soi<br>
creștem în ierburi de leac</p>

<p>Pleci - mai nimic nu te ține<br>
vântului pradă te lași<br>
vii - că-ți știi urma la pași<br>
plină de golul din tine</p>

<h2>O vecie</h2>

<p>Spune-mi dar cum să nu mă mai surp<br>
rătăcind sub stihiile bleu<br>
măcar ochilor mei spune-le-o<br>
când îmi curgi în torente prin trup</p>

<p>Altfel nici n-aș putea semăna<br>
eu cu malul din mine abrupt<br>
invadat de șuvoaie și rupt<br>
cântând fără saț gura ta</p>

<p>Răscolit de prefaceri adânci<br>
curg cu râuri de lavă în jur<br>
mă acoperi pe gură mă furi<br>
și m-ascunzi după tine - atunci</p>

<p>înțeleg cum se strâng anii mei<br>
- o vecie și încă pe-atât<br>
sublimează în lungul sărut<br>
când îmi dai veșnicie și-mi iei</p>


<h2>Cale ferată cu maci</h2>

<p>Dragostea mi-e postulat<br>
- sunt un câmp amăgit cu copaci -<br>
Doamne de când m-ai creat<br>
în iatagan te prefaci<br>
și mă spinteci cu drumul ferat<br>
drept peste brâul de maci</p>

<p>Tai paralel și egal<br>
rana-mi supură sângele-n flori<br>
trenul ajuns la semnal<br>
șuieră macii mă dor<br>
cad drăgaice la botul de cal<br>
amirosind a mohor</p>

<p>Numai pe tine te știu<br>
ca pe-o cumpănă-n capăt de lan<br>
taci răstignit și ești viu<br>
ciutura-ți trage alean<br>
macii fragezi mă seacă la brâu<br>
când mă despici - iatagan</p>

<h2>La desfrunzirea ierbii</h2>

<p>Te simt în aerul ce-n piept m-apasă<br>
și mi se face tot mai cald de-acasă<br>
m-aș duce-n largul stărilor de iarbă<br>
unde s-aștept ca sângele să-mi fiarbă<br>
să ardem lunecând adânci și repezi<br>
de toată-ncrâncenarea să te lepezi<br>
și trupul tău să-mi fie-n brațe harpă</p>

<p>Va fi o regăsire triumfală<br>
a doi pierduți prin lume cu sfială<br>
rătăcitori notorii prin tratate<br>
de armonie și singurătate<br>
un măcinat de foșnetul de coasă<br>
și-o-nchipuire-n lanuri de mătase<br>
reverberând pe culmi când toaca bate</p>

<p>La desfrunzirea cea tentaculară<br>
înveșmântat de trup pe dinafară<br>
mă voi fi dus să-mi regăsesc fântâna<br>
vom fi-mpărțit pe de din două vina<br>
de-a fi plecat cândva în vremi uitate<br>
să căutăm mirabila cetate<br>
în care-un măr își prinse rădăcina</p>

<h2>Departe-i toamna</h2>

<p>Doamne ce minune ne-a fost dat să fim<br>
în acest mileniu găunos banal<br>
eu să-ți fiu o briză tu să-mi fii un deal<br>
somnul să ne fie joc de heruvimi</p>

<p>Vin tăcut spre tine și se coc livezi<br>
cum mă tot îmbie ramurile pline<br>
mi se face sete vin tăcut la tine<br>
simt că peste dealuri rege mă-ntronezi</p>

<p>Umblu mângâi tremur gata să mă-nfrupt<br>
din atâtea fructe câte mi-ai întins<br>
apoi să-mi pierd urma în același ins<br>
de-ale cărui vise trupul tău m-a rupt</p>

<p>Nu cunosc odihna sațul l-am uitat<br>
spânzurat pe rugul trupului tău gol<br>
simțurile toate rătăcesc spre poli<br>
într-un câmp magnific de adevărat</p>

<p>Ce departe-i toamna de aici de noi<br>
când de dinspre trupuri fulgere irump<br>
caii căutării tolăniți pe câmp<br>
nechezând cer parcă frâiele-napoi</p>

<p>Apoi dă să plouă ne dezmeticim<br>
picături de tihnă se însinuează<br>
peste deal și briză caii mai nechează<br>
aburi de cuvinte către înălțimi</p>

<h2>Pastel de iarnă</h2>

<p>Suflă Crivățul năprasnic aducând munți de nămeți<br>
albul lor nu-mi mai gonește apăsările din jur<br>
gerul taie-n carnea lumii răni ce supură dispreț<br>
vântul șuier-a dezastru lupii urlă a sperjur</p>

<p>Înc-o iarnă cade-n valuri peste suflete și case<br>
cu tristeți supra-dozate și cu semne de mirări<br>
Cum să treacă omul simplu peste nopțile geroase<br>
între munții de zăpadă și păduri de așteptări</p>

<p>Unde să-și îndrepte bietul toată suferința cursă<br>
peste el când iarna țese neguri și amărăciune<br>
și când vaza cască-n ceruri lângă roata de la ursă<br>
trimițând săgeți de gheață dinspre soarele ce-apune</p>

<p>Nu mai cred în postulatul încălzirii mondiale<br>
când țâțânile visării s-au pietrificat de ger<br>
când și ciorile din stoluri par statui imponderale<br>
negre suflete-nghețate în urcarea către cer</p>

<p>Numai dorul meu de tine mai colindă-n depărtări<br>
năpădit de-amărăciune de tristeți și mohorală<br>
te iubesc din toate astea - vai de algele din mări<br>
de cât jind îmi duce valul către coapsa ta cea goală</p>

<p>Și te regăsesc aceeași ca-n oricare anotimp<br>
uit de Crivățul de-afară își simt clocotul din trup<br>
uit de munții de zăpadă îmi iau sufletul și-l plimb<br>
peste trupul tău în flăcări - vai de haitele de lupi</p>

<h2>Spre a rodi pământul</h2>

<p>De-ți va fi sete iarăși să mă ceri<br>
pământului din care vin și vii<br>
mai sunt de dat în rod atâtea veri<br>
și-au mai rămas de colindat câmpii</p>

<p>Mi-e malul împlântat adânc în lut<br>
și apa-mi curge-avale înspre gură<br>
același râu cu-același început<br>
printre părinți uitați în bătătură</p>

<p>Din coasta lor tot curg ca un ecou<br>
în setea ce mă mână la o luptă<br>
în care-am fost scăldat să fiu erou<br>
să pot să-ndur plecarea cea abruptă</p>

<p>Când luptă e petrecerea-ntre vii<br>
nu este de ajuns să fii doar râu<br>
spre a rodi pământul - ar mai fi<br>
întinsul vis de roib - de fără frâu</p>

<h2>Iarbă de gală</h2>

<p>Sunt cal ispitit la o iarbă de gală<br>
zăbala mă roade cuminte la gură<br>
îmi spumegă trupul strunit de zăbală<br>
dar parcă din iarb-a pleca nu se-ndură</p>

<p>Adulmec spre tine-n lăsatul de sete<br>
prin iarba ce-o pasc unduind gura ta<br>
șuvoaie de sevă se strîng să mă-mbete<br>
pământul îmi cade pe frunte drept stea</p>

<p>Adulmec mirosul de fân peste frâu<br>
îmi furi răsuflarea aluneci spre os<br>
mă plec după iarba de gală și știu<br>
că frâul va fi să atârne pe jos</p>

<h2>Lotri de cai</h2>

<p>Se scutură lumea de șapte păcate<br>
bătrânii se țin pe schelete golașe<br>
copiii cei dragi li s-au dus prin orașe<br>
și-acum jinduiesc după mere rotate</p>

<p>Nimic nu e nou ce a fost va mai fi<br>
iubirea durerea tăcerea - întocmai<br>
Verde-Crud Împărat ne mai vântură dogma-i<br>
- o mie de ani lepădare de și -</p>

<p>Spuneam eu cândva că ne naștem visând<br>
că drumul visat e-o elipsă fatală<br>
cum n-am învățat-o în anii de școală<br>
și doar s-o vedem se mai poate - în gând</p>

<p>Spuneam că va fi ca o coamă de cal<br>
să se arate pe-un deal - orizontul<br> călare -<br>
arcuită aidoma unui semn de-ntrebare<br>
sub ochii țintind spre un cer ideal</p>

<p>Am fost într-o noapte acolo nebunii<br>
nedormiții și tinerii lotri de cai<br>
iar tu peste deal ce frumoasă erai<br>
când frâul zvârleam după coarnele lunii</p>

<p>Cu o mână pe frâu cu cealaltă pe șa<br>
respiram epitete-ntr-o vagă sfială<br>
iar noaptea fugeam sub un cer de cerneală<br>
cu cai de furat cu iluzia mea</p>

<h2>Rugă</h2>

<p>Doamne-am ispășit cincizeci de ani<br>
și-mi gem măruntaiele de lavă<br>
mă visez coroană de castan<br>
îngânând furtunile-n octavă</p>

<p>Că de un mileniu și ceva<br>
mă tot prosternez sfios la tine<br>
mă adeveresc în frunza ta<br>
și mă îndârjesc să-mi fie bine</p>

<p>Am ajuns răscrucea de milenii<br>
fără înălțări filozofale<br>
am strivit și-am mângâiat vedenii<br>
întru preamărirea frunzei tale</p>

<p>Iată - am trecut cincizeci de spire<br>
ca bătute-n muchie de piatră<br>
am ucis iluzii bând iubire<br>
îmbătându-mi trupul - Doamne iartă</p>

<p>c-am tot cutezat să vreau mai mult<br>
decât poți să-mi lași așa în fugă<br>
dându-mi trupul jindului ocult<br>
dar ascultă-mi și această rugă:</p>

<p>Am cincizeci de ani - mai dă-mi pe-atât<br>
să mă ghiftui Doamne-al meu de viață<br>
să-mi atârn iubirile la gât<br>
salbă moale-n dealuri de verdeață</p>

<p>Să mă laud c-am avut noroc<br>
câștigând încrederea ta oarbă<br>
și trecându-mi sufletul prin foc<br>
m-am purificat - m-am făcut iarbă</p>