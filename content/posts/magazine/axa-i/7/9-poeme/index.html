---
title: 9 poeme
date: 2008-03-28T07:00:00Z
year: 2008
month: 2008-03
authors:
  - radu-gyr
series:
  - AXA ANUL I
#  - Axa 7
categories:
  - Gyrul
tags:
featured: true
pinned: false
final: true
---
<h2>Ridică-te Gheorghe, ridică-te Ioane!</h2>

<p>Nu pentru-o lopată de rumenă pâine,<br>
nu pentru pătule, nu pentru pogoane,<br>
ci pentru văzduhul tău liber de mâine,<br>
ridică-te Gheorghe, ridică-te Ioane!</p>

<p>Pentru sângele neamului tău curs prin șanțuri,<br>
pentru cântecul tău țintuit în piroane,<br>
pentru lacrima soarelui tău, pus în lanțuri,<br>
ridică-te Gheorghe, ridică-te Ioane!</p>

<p>Nu pentru mânia scrâșnită’n măsele,<br>
ci ca s’aduni chiuind pe tăpșane<br>
o claie de cer și-o căciulă de stele,<br>
ridică-te Gheorghe, ridică-te Ioane!</p>

<p>Așa, ca să bei libertatea din ciuturi<br>
și’n ea să te-afunzi ca un cer în bulboane<br>
și zarzării ei peste tine să-i scuturi,<br>
ridică-te Gheorghe, ridică-te Ioane!</p>

<p>Așa, ca să-ți pui tot sărutul fierbinte,<br>
pe praguri, pe prispe, pe uși, pe icoane,<br>
pe toate ce slobode-ți ies înainte,<br>
ridică-te Gheorghe, ridică-te Ioane!</p>

<p>Ridică-te Gheorghe pe lanțuri și funii!<br>
Ridică-te Ioane pe sfinte ciolane!<br>
Și sus, ca lumina din urma furtunii,<br>
ridică-te Gheorghe, ridică-te Ioane!…</p>

<p>(Închisoarea Aiud)</p>

<h2>Șbilțul roșu</h2>

<p>Ziua-ntreagă, noaptea-ntreagă,<br>
foamea, oftica și moartea<br>
vin cu șbilțul să culeagă<br>
ca hingherii, să-și ia partea.</p>

<p>Ziua toată, noaptea toată<br>
lucră șbilțurile roșii<br>
înșfăcând de beregată<br>
flămânziții, zdrențuroșii.</p>

<p>Mă! Eu, astăzi. Tu, poimâine.<br>
Ăla peste-o săptămână.<br>
Lațul vrea mereu alt câine –<br>
nu ne iartă, nu ne-amână.</p>

<p>Ziua-ntreagă, noaptea-ntreagă,<br>
șbilțul roșu-și cere partea.<br>
Strașnic știu să mai culeagă<br>
foamea, oftica și moartea.</p>

<h2>Îndemn la luptă</h2>

<p>Nu dor nici luptele pierdute,<br>
nici rănile din piept nu dor,<br>
cum dor acele brațe slute<br>
care să lupte nu mai vor.</p>

<p>Atunci când inima ta cântă,<br>
ce-nseamnă-n luptă-un braț înfrânt,<br>
ce-ți pasă-n colb de-o spadă frântă,<br>
când te ridici c-un steag mai sfânt?</p>

<p>Înfrânt nu ești atunci când sângeri<br>
și nici când ochii-n lacrimi ți-s,<br>
cele mai crâncene înfrângeri<br>
sunt renunțările la vis.</p>

<h2>Rugăciune</h2>

<p>Dă-i fetiței mele, Dimineață,<br>
tălpi cu care lipăi prin verdeață,<br>
tril de ciocârlie-ascuns în gușă,<br>
zburda veveriței jucăușă,<br>
<span class="last-verse-right">lângă ușă</span>.</p>

<p>Cireșar, dă-i zmeura cunună,<br>
zâmbet de caisă și căpșună,<br>
fă-i calești din fluturi și rădvane,<br>
și din crini pantofi și lampioane<br>
<span class="last-verse-right">diafane</span>.</p>

<p>Pune-i Basm, pe zodie lăstunii,<br>
scutură-i în vis găteala lunii,<br>
adu-i Sânzienele să-i coase<br>
scrânciob de mătase-n chiparoase<br>
<span class="last-verse-right">somnoroase</span>.</p>

<p>Și tu, Cântec, suie-mi-o lumină<br>
pe-o lăcustă lină, cristalină,<br>
du-mi-o bob de rouă prin glicină<br>
și din floare-n floare mi-o așază,<br>
<span class="last-verse-right">ca o rază!</span>.</p>

<h2>Crezul</h2>

<p>Puneți-mi lanțuri și cătușe<br>
să sune scrâșnetul hain<br>
și mii de lacăte la ușe,<br>
eu cum am fost, așa rămân.</p>

<p>Surpați asupra-mi munți și ape,<br>
puteți chiar să mă spânzurați.<br>
Cu grele, negre târnăcoape,<br>
credința nu mi-o sfărâmați.</p>

<p>Târâți-mă, de vreți, sub șanțuri<br>
și îngropați-mi trupul stins.<br>
Eu simt ca Făt-Frumos, din lanțuri<br>
puteri adânci de neînvins.</p>

<p>Puteți să năpustiți tot iadul<br>
ca să mă frângă până-n miez.<br>
Eu stau în viscole ca bradul<br>
și tare, tare ca un crez.</p>

<h2>Crez</h2>

<p>Cred într-unul Dumnezeu,<br>
Tatăl ziditorul,<br>
dar mai cred și-n neamul meu,<br>
înfrățit cu dorul.</p>

<p>Cred în sfinți, dar și-n voinici,<br>
cred în flori și-n cremeni,<br>
căci tăcuții mucenici<br>
cu haiducii-s gemeni.</p>

<p>Dar mai cred că într-o zi,<br>
aspru, din furtună,<br>
neamul meu se va trezi<br>
cu securea-n mână.</p>

<p>Și-atunci ierte Cel din cer<br>
liftele spurcate,<br>
căci prin sânge și prin fier<br>
ne-om croi dreptate.</p>

<p>Cred într-unul Dumnezeu,<br>
Tatăl ziditorul,<br>
ce-a-nfrățit în neamul meu<br>
sfântul crez cu dorul!</p>

<h2>Mormintele</h2>

<p>Sapă, camarade, sapă…<br>
Au venit alți morți pe drum.<br>
Frunți de ceață, ochi de fum,<br>
pentru viermi și pentru groapă.</p>

<p>Alte cruci, pe alt colnic,<br>
tot mai multe, tot mai dese,<br>
luna grea să le apese<br>
cu zăpezi de borangic…</p>

<p>Toarnă glod, varsă argilă,<br>
adu crucea de molid,<br>
casca spartă - ciob de blid -<br>
pune-o-n vârful de șindrilă.</p>

<p>Sapă, sapă înainte,<br>
cu sudoarea pe grumaz…<br>
Sapă pentru camarazi<br>
reci și vinete morminte.</p>

<p>Sapă, sapă. Bezna cade.<br>
Toarnă viermi, zvârle noroi<br>
Peste ochii mari și goi,<br>
sapă, sapă, camarade…</p>

<p>Pune râme peste vis,<br>
pune lut pe mâini de ceară,<br>
mâinile ce dezmierdară,<br>
mâinile care-au ucis…</p>

<h2>Copil bolnav</h2>

<p>Puiul Radului, de rouă,<br>
aromind a busuioc,<br>
de opt zile, ba de nouă,<br>
arde-ntr-un pătuc de foc.</p>

<p>A venit o rândunică<br>
să mi-l vadă cum zăcea<br>
cu tristeți de tufănică<br>
și cu lâncezeli de stea.</p>

<p>O lăcustă se închină,<br>
iar crăițe și furnici<br>
se tot roagă, în grădină,<br>
pentru mâinile lui mici.</p>

<p>Două lebede ca mierea<br>
și-un pisoi de pluș lunar<br>
plâng încet lângă durerea<br>
unui leagăn de cleștar.</p>

<p>Numai dumneata, molatic<br>
urs de vată, stai sub pat,<br>
clatini capul, gânduratic,<br>
spre tăticul supărat,</p>

<p>parc-ai vrea să treci de praguri<br>
și la piept s-aduci, nătâng,<br>
stupii toți cu mierea-n faguri,<br>
toată zmeura din crâng,</p>

<p>toate crengile din crâng.</p>

<h2>Lădița cu jucării</h2>

<p>Târgul arde. Fum vâscos și zgură<br>
le simțim ca un nisip în gură.</p>

<p>Alergăm curbați pe baionete,<br>
țopăie pe streșini flăcări bete.</p>

<p>Azvârlim grenade. Târgul arde.<br>
Vinele plesnesc ca niște coarde,</p>

<p>sângele e un ciocan și bate,<br>
bate lung în tâmplele-asudate.</p>

<p>O „rafală” îl aude și-i răspunde<br>
cu ciocanele-i de cremene, rotunde…</p>

<p>Târgul arde. Năvălim în moarte,<br>
printre ziduri cu olane sparte.</p>

<p>Casele aleargă prin băltoace,<br>
își smulg părul, se-nvârtesc buimace</p>

<p>Și-și aruncă-n iadul dimineții<br>
geamurile, ușile, pereții…</p>

<p>Izbucnim, urlând, într-o ruină,<br>
cu priviri haine de jivină,</p>

<p>cu frunți tulburi, cu grenada-n mână…<br>
Zăngănind, cad cioburi în țărână.</p>

<p>Ne împiedicăm, năuci, în tindă,<br>
de-un schelet de jilț sau de oglindă.</p>

<p>Tropăim, murdari, cu ținte grele,<br>
peste zdrențe negre de perdele.</p>

<p>Grei, bocancii calcă pe portrete:<br>
peste-obrajii triști ai unei fete,</p>

<p>peste-un gând înseninat pe-o frunte,<br>
peste zâmbetul unei bunici cărunte.</p>

<p>Printre dinți scuipăm moloz și zgură.<br>
Ochii-ncremenesc într-o spărtură:</p>

<p>pe un fund de ladă sub cenușă,<br>
un căluț de lemn și o păpușă</p>

<p>dorm adânc, ca într-o amintire,<br>
vise de funingine subțire.</p>

<p>Un căluț olog, fără de roate,<br>
șchiop, beteag și rupt pe jumătate,</p>

<p>și-o păpușă care doarme-ntruna<br>
Somn de Porțelan și păr ca luna…</p>

<p>Împietrim sub bârnele schiloade:<br>
- Uite o păpușă, camarade,</p>

<p>uite un căluț uitat în ladă, -<br>
parc-ar fi păpușa de zăpadă</p>

<p>și căluțul șchiop, purtat de sfoară<br>
prin albaștrii ani de-odinioară…</p>

<p>Târgul arde. O „rafală” toacă.<br>
Flăcările joacă, joacă, joacă.</p>

<p>Un căluț de lemn și o păpușă<br>
sub măcel, sub moarte, sub cenușă…</p>

<p>Ochii au rămas pe fundul lăzii.<br>
Cresc împușcături de-a lungul străzii,</p>

<p>ca un vaiet, altă grindă cade…<br>
- Uite o păpușă, camarade…</p>