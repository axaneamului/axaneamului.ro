---
title: 9 poeme
date: 2008-04-04T08:00:00Z
year: 2008
month: 2008-04
authors:
  - george-mihalcea
series:
  - AXA ANUL I
#  - Axa 8
categories:
tags:
  - Ars Poetica
featured: false
pinned: false
final: true
---
<h2>Galera cu fluturi</h2>

<p>mă visez uneori<br>
exilat pe o insulă stearpă<br>
unde pe cerul uitat de cocori<br>
nu se întâmplă nimic<br>
în afara privirilor mele<br>
neîntoarse din ultimul cerb<br>
pe care l-am ucis cândva<br>
când eram cu mult mai tăcere<br>
nu pleacă nimic și nu vine<br>
doar stânci poleite cu sare<br>
îndrăznesc să sfâșie<br>
respirația otrăvită a mării</p>

<p>când și când<br>
o galeră cu fluturi<br>
acostează-ntr-un golf<br>
pe care odată<br>
pluteau uriașe meduze<br>
dintr-o poveste uitată</p>

<h2>Kogaion</h2>

<p>toate lucrurile<br>
care trec prin mine<br>
sunt aidoma numelui Tău<br>
în care dorul<br>
este unduire de ape<br>
și munți</p>

<p>fiecare cuvânt rostit<br>
e un Kogaion pustiit<br>
de dorul zimbrilor</p>

<h2>Plânsul tăietorului de lemne</h2>

<p>e bine e<br>
să fii pădure<br>
să ai semințe<br>
și să crești<br>
lepădându-ți<br>
unul câte unul<br>
copiii</p>

<p>toporul<br>
te pătrunde<br>
ca un sărut<br>
și cu fiecare<br>
copac retezat<br>
eu devin tot mai slut</p>

<h2>Numai atunci</h2>

<p>numai atunci când ai numărat<br>
toți copacii crescuți<br>
între tine și copilărie<br>
numai atunci când ai izbutit<br>
să te ascunzi<br>
într-un foșnet de pasăre<br>
visând țărmuri vechi<br>
numai atunci<br>
când ai învățat pe de rost<br>
răsuflarea tăcută a pietrei<br>
și limpedele grai al cocorilor<br>
până ce te-ai umplut<br>
cu șoapta țărmului de acasă<br>
numai atunci<br>
poți afla că aparții<br>
de dincolo de naștere<br>
unui spațiu<br>
cu mult mai înalt<br>
decât risipirea de secunde<br>
de peste numele tău</p>

<h2>Prelunga tânguire</h2>

<p>neguroasa pasăre<br>
a murit<br>
  <span class="last-verse-right">aici</span><br>
unde trebuia să se întâmple<br>
  <span class="last-verse-right">ceva…</span><br>
poate un bătrân<br>
povestind<br>
va spune<br>
că păduri<br>
  <span class="last-verse-right">mai sunt</span><br>
poate o femeie<br>
ascultând<br>
îi va îmblânzi<br>
  <span class="last-verse-right">ochiul stâng</span><br>
atunci va fi bine<br>
și vom striga<br>
peste liniște<br>
AVE<br>
ca un fel<br>
de acceptare<br>
ca un fel<br>
de cutremurare</p>

<h2>Ultimul cerb</h2>

<p>a murit<br>
în ochiul meu<br>
un cerb<br>
  <span class="last-verse-right">ultimul</span></p>

<p>s-a întors<br>
în glasul meu<br>
o tăcere<br>
  <span class="last-verse-right">ultima</span></p>

<p>nu mai revendic<br>
decât dreptul<br>
de a fi altceva<br>
  <span class="last-verse-right">altundeva</span></p>

<p>iar străzile largi<br>
pe care le străbat<br>
miros deja la fel<br>
cu mâna mea<br>
din acre curge<br>
un fel de sânge<br>
un fel de noapte</p>

<h2>Vis de olar</h2>

<p>În cimitire nu mai sunt bătrâni<br>
Ei s-au culcat la margine de apă<br>
Încărunțește lutul pe sub maluri<br>
Și plâng olarii noapte când îl sapă</p>

<p>Venim din greul unui dor străvechi<br>
Să ne găsim copacul și fereastra<br>
Ajungem sau n-ajungem la sfârșit<br>
Din zborul nostru dăinuie măiastra.</p>

<p>Ne doare gura când rostim cuvântul<br>
Și amintirea căutând părinți<br>
De-atâtea cer ni-s mâinile albastre<br>
Când bântuie albastru printre sfinți</p>

<p>Pe malul apei noastre e cam frig<br>
Dar noi olarii răstigniți pe noapte<br>
Mai tresărim când cade câte-o stea<br>
Mai îngânăm vre-un cântec lin a șoapte.</p>

<h2>Seișe de noapte</h2>

<p class="text-uppercase">1. TERASE ȘI DIGURI</p>

<p>țărmul meu stă sub semnul teraselor<br>
de unde privirea se face pod<br>
către un fel de amintire cu scoici<br>
presărate haotic pe noapte</p>

<p>mai sunt apoi niște păsări de ceață<br>
care fumegă pe memoria mea<br>
ca și când<br>
acolo<br>
în urmă<br>
trupul mi s-ar desface de gând</p>

<p>terasele strălucesc<br>
de atâtea puncte cardinale<br>
câte s-au rătăcit<br>
în fluturări de veșminte<br>
din care femeile ies<br>
uneori când le este prea sete<br>
uneori când le este prea frig<br>
uneori când le este prea moarte</p>

<p>atunci se petrec fel de fel de culori<br>
deși regele lor se numește ALBASTRU<br>
mai ales când miroase a țipăt de lună<br>
rostogolită prin carnea văzduhului<br>
și revin din călătorie vechile galere cu fluturi</p>

<p class="text-uppercase">2. PROMONTORII</p>

<p>dar astăzi nu mai încerc<br>
străpungerea zidului dintre păsări<br>
și umbra lăsată de ele pe ape<br>
dincolo de capătul promontoriului<br>
bărcile tulbură beția albastră<br>
și se pregătește explozia algelor brune</p>

<p>așa cum promontoriul<br>
din promontoriu se naște<br>
privirile fiecăruia nasc altă mare<br>
niciodată aceeași<br>
după cum niciodată aceleași anghile<br>
nu pleacă înspre sargase</p>

<p>de fapt Marea Sargaselor<br>
e mai mult o închipuire<br>
a unui dans șerpesc – ce spun eu<br>
nu trebuie crezut ci luat<br>
ca un fel de figura de stil –<br>
de care nimănuia nu-i pasă</p>

<p>până și lacrima<br>
câtă este<br>
se tezaurizează pentru scopuri<br>
mult mai înalte decât această plajă<br>
unde exilul e atât de deplin</p>

<p>de la o vreme digurile<br>
mușcă marea de inimă<br>
cu o furie pe care n-o poți pricepe<br>
în afara zilelor de care atârnă<br>
numai ochiul mort al soarelui</p>

<p>plânsul determină exodul copacilor<br>
și răzbunare adâncului<br>
iată-i la rândul lor<br>
năpădiți de meduze<br>
care foșnesc la adierea vântului<br>
prin fostele frunze</p>

<p>toate la un loc<br>
îmi străpung fruntea<br>
cu lănci de cristal</p>

<p>s-ar putea întâmpla și o luptă<br>
între mine și pietre<br>
numai că războinicii dorm<br>
în țara care se-ntinde<br>
între șoaptă și sângele mării</p>

<p>dar digurile înaintează mereu<br>
iar mie nu mi-a rămas nici o pasăre<br>
pe care să le-o închin<br>
nu peste mult<br>
poate ieri<br>
poate mâine<br>
poate cândva<br>
vom respira pe un țărm sugrumat<br>
de terase și diguri<br>
aglomerarea de lucruri<br>
văzute sau închipuite – nisipuri<br>
corăbii femei albatroși<br>
plute scoici pești și alge<br>
puternic mirositoare<br>
promontorii și lacrimi<br>
meduze crabi murecși<br>
garizi pe care copiii din poveștile mele<br>
îi devoră doar cruzi –<br>
devine expresia cea mai acerbă<br>
a ultimei nopți pe care o simt<br>
gata să țâșnească<br>
din toate cuvintele</p>

<h2>Nisipuri și alge</h2>

<p>iată poemul în flux și reflux<br>
seișele nopții și zilei<br>
având drept unic obiect<br>
pietrificare privirilor<br>
care sângerează<br>
care adorm<br>
care tac<br>
numai marea știe și simte<br>
cine pe cine va înghiți<br>
bărbați păsări femei<br>
terase și diguri<br>
promontorii și lacrimi<br>
nisipuri și amfore<br>
viețuitoare tulburi<br>
care intră-n placenta ei uriașă<br>
ca într-o matcă primordială<br>
iată trupul bronzat al poemului<br>
pe torsul înotătoarei<br>
care nu a cântat niciodată<br>
în mâinile unui bărbat<br>
și nimic nu a cuprins-o<br>
mai definitiv ca acum<br>
fiecare mișcare a lor este o repetiție<br>
a unei dispariții inutile</p>

<p>eu nu vorbesc despre necuprindere<br>
despre spații imense<br>
ori despre nebunia nemărginirii<br>
– acestea sunt bune pentru poeții de alcov –<br>
eu am visat crisparea poemului<br>
între flux și reflux<br>
când cuvintele cădeau peste mine<br>
într-o ploaie acidă<br>
răstignindu-mă pe tot ce-am văzut<br>
risipindu-mă într-un dans<br>
la capătul căruia nu te așteaptă<br>
nici tăcerea nici moartea<br>
ci numai transferul<br>
într-un alt fel de cuvânt</p>