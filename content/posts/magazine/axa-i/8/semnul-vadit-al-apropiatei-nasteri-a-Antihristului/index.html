---
title: Semnul vădit al apropiatei nașteri a Antihristului
date: 2008-04-04T06:00:00Z
year: 2008
month: 2008-04
authors:
  - florin-stuparu
series:
  - AXA ANUL I
#  - Axa 8
categories:
  - Învățături ale Sfinților Părinți
  - Oglinda Vremii
tags:
  - Cronică Ortodoxă
featured: false
pinned: false
final: true
---
<p>Semnul vădit al apropiatei nașteri a Antihristului celui mare este politica ecumenistă a Ortodoxiei oficiale, ecumenism care a ajuns „dogmă” (adică adevăr neschimbător) împotriva sfintelor dogme lăsate de Însuși Hristos-Dumnezeu în vremea vieții Lui și apoi de Sfântul Duh-Dumnezeu, prin Sfinții Apostoli și prin Sfinții Părinți ai Bisericii. Să vedem ce spun despre acest rău pe care îl trăim nemijlocit câțiva dintre Sfinții Părinți ai vremii noastre. De pildă, Cuviosul Iustin Popovici:</p>
<p>„Ecumenismul e numele de obște pentru creștinismele mincinoase, pentru «Bisericile» mincinoase ale Europei Apusene. În el se află cu inima lor toate umanismele europene, cu papismul în frunte; iar toate aceste creștinisme mincinoase, toate aceste «Biserici» mincinoase, nu sunt nimic altceva decât erezie peste erezie. Numele lor evanghelic de obște este acela de «atot-erezie» (<i>pan-erezie</i>). De ce? Fiindcă, de-a lungul istoriei, feluritele erezii tăgăduiau sau sluțeau anume însușiri ale Dumnezeu-omului Domnului Hristos, în timp ce ereziile acestea europene Îl îndepărtează pe Dumnezeu-omul în întregime și-L pun în locul Lui pe omul european. În această privință nu e nici o deosebire esențială între papism, protestantism, ecumenism și celelalte secte, al căror nume este «legiune»” (IUS).</p>
<p>Alte lămuriri aduce Cuviosul Serafim Rose:</p>
<p>„Ecumenismul este erezia care se întemeiază pe credința că nu există de fapt o Biserică văzută a lui Hristos și că structura sa vizibilă la nivelul societății umane se formează de-abia acum, prin eforturile universaliste ale Ecumenismului de a uni toate «Bisericile creștine» (și chiar pe cele necreștine) într-o unică Biserică mondială. Natura însăși a Ecumenismului este aceea de a crea în sufletele adepților săi anumite atitudini spirituale care, cu timpul, să producă o «pietate» și o «spiritualitate» tipic ecumeniste. […] Dar – urmează Părintele Serafim – dacă nici una dintre «Bisericile» actuale nu poate pretinde că este «adevărata Biserică» a lui Hristos, atunci o amestecare a lor nu va duce nici ea la alcătuirea acestei Biserici unice. Și, dacă toate aceste «Biserici creștine» nu există decât în măsura în care se pot raporta una la cealaltă, atunci nici o însumare a lor nu va putea rezulta într-o «Biserică» absolută, căci o atare însumare va trebui și ea să se raporteze la alte organizații «religioase». Și iată cum ecumenismul «Creștin» nu va putea să sfârșească decât în sincretismul unei religii mondiale. […] Dăm câteva exemple care indică liniile de dezvoltare a Mișcării Ecumenice din afara Creștinismului:</p>
<ol type="1">
  <li>Pe 27 iunie 1965, s-a convocat la San Francisco o conferință religioasă pentru pacea mondială, cu ocazia aniversării a 20 de ani de la înființarea unei filiale a ONU în acel oraș. În fața unui public de 10 000 de persoane, reprezentanți ai religiilor hindusă, budistă, musulmană, mozaică, protestantă, catolică și ortodoxă au ținut cuvântări despre «fundamentarea religioasă» a noțiunii de «pace mondială», iar un cor «interconfesional» de 2 000 de voci a intonat imnuri religioase aparținând tuturor denominațiunilor.</li>
  <li>În 1969, într-o declarație oficială a Bisericii Grecești din America s-a afirmat: «Credem că Mișcarea Ecumenică, chiar dacă a luat naștere în sânul Creștinismului, trebuie să fie o mișcare a tuturor religiilor care își dau mâna.»</li>
  <li><i>The Temple of Understanding</i> (<i>Templul Înțelegerii</i>), o fundație americană inițiată în 1960 ca un fel de «asociație a religiilor unite», cu scopul de «a clădi Templul simbolic în diferite colțuri ale lumii» (doctrina Francmasoneriei), a ținut până în prezent mai multe conferințe «la vârf». (În Comitetul Internațional al Templului era membru și Mitropolitul Emilianos, din patriarhia Constantinopolei.) La prima dintre ele, organizată la Calcutta, în 1968, Trapistul Thomas Merton a declarat: «Suntem deja în unitate. Ceea ce trebuie să redobândim însă este unitatea primordială.» La cea de a doua conferință (Geneva, 1970), s-au întâlnit 80 de reprezentanți a zece religii, pentru a discuta probleme precum: «Proiectul de creare a Comunității Mondiale a Religiilor», iar pe 2 aprilie, la Catedrala Sfântul Petru a avut loc o slujbă religioasă supraconfesională «fără precedent», descrisă de pastorul Protestant Babel [chiar așa! – n. m.] ca fiind «un eveniment epocal în istoria religiilor». De asemenea, «credincioșii tuturor religiilor au fost invitați să coparticipe la cultul aceluiași dumnezeu; slujba s-a încheiat cu rugăciunea «Tatăl nostru».<br>
    Așadar, «conferințele la vârf» oferă delegaților Ortodocși ocazia să intre în dialoguri care duc la «crearea unei comunități mondiale a religiilor», care «grăbesc realizarea visului de pace și de înțelegere al omenirii», potrivit filosofiilor întemeiate de Vivekananda, Ramakrishna, Gandhi, Switzer.</li>
  <li>La începutul anului 1970, Consiliul Mondial al Bisericilor a finanțat Conferința de la Ajaltoun (Liban) dintre Hinduși, Budiști, Creștini și Musulmani, care a fost urmată de o conferință la Zurich, unde 23 de «teologi» ai CMB au declarat necesitatea «dialogului» cu religiile necreștine.<br>
    În 1979, la întâlnirea Comitetului Central al CNB de la Addis Abbeba, Mitropolitul Georges Khodre al Beirutului (Biserica Ortodoxă a Antiohiei) i-a șocat până și pe Protestanți, când i-a urgentat pe Creștini să «investigheze viața de autentică spiritualitatea a celor nebotezați» și să-și îmbogățească experiența cu «comorile ce se află în sânul comunității religioase universale».</li>
  <li>În februarie 1972, Biserica Ortodoxă Greacă din America a intrat într-un dialog «teologic» oficial cu reprezentanții cultului mozaic. Atunci, «teologii» Greci au căzut de acord cu «revizuirea textelor lor liturgice referitoare la Iudei și iudaism, atunci când ele sunt negative sau ostile»” (SER2).
</ol>
<p>Și lucrurile au urmat pe această cale. Să ne amintim – de pildă – de acel <i>San’ Egidio</i> de acum câțiva ani de la București, întâlnire al cărei slogan (născocit de Bill Clinton!) era: „Pacea este numele lui Dumnezeu!” Atunci, întru numele zeul „Pace”, Ortodocșii s-au adunat și s-au rugat împreună cu toate ereziile, cu toți păgânii, cu vrăjitorii Africani și cu Iudeii, uitând că Hristos nu a venit să aducă pacea, ci sabia (Matei 10:34)<a id="note_1" href="#note_def_1" class="axa-note"><sup>1</sup></a>. Același lucru s-a întâmplat și la întâlnirile de la Asissi din ultimii ani, unde i-am văzut pe Ortodocși rugându-se împreună cu toți cei ziși mai înainte și cu Indieni Americani (purtând pene și tot soiul de amulete), care chiar au fumat „calumetul păcii”, spre bucuria celor de față.</p>
<p>Căci la ce s-a ajuns? La a spune că toate „religiile”, adică înșelările drăcești<a id="note_2" href="#note_def_2" class="axa-note"><sup>2</sup></a>, sunt povățuite de Duhul Sfânt, Care „suflă unde vrea El”!<a id="note_3" href="#note_def_3" class="axa-note"><sup>3</sup></a> Încheierea e că toate eresurile și înșelările sunt „adevărate”, că „adevărul” este peste tot și că vrăjmașii lui Hristos sunt prietenii lui Hristos! Iată nebunia ultimilor ani ai acestei lumi căzute, pe care doar Hristos Însuși o va putea curma, întru a doua Sa venire.</p>
<p>Altfel spus, s-a ajuns să se creadă de către toți că Mântuitorul este Antihristul, adică pierzătorul, pe care îl cerem cu toții, de la Evrei și până la Ortodocși și păgâni! Am văzut astfel cum, în Piața San Pietro din Vatican, un cor de Evrei cânta „Eu cred în venirea lui Mesiah”, fiind ascultați de ceilalți cu mare bucurie și nădejde (Ce are Dalai Lama sau muftiul Turc cu „Mesiah” nu pot înțelege! Unde se vorbește în <i>sutre</i>-le budhiste sau în <i>Coran</i> de acest „mântuitor”?) De față erau și ierarhi Ortodocși, firește, ba chiar și corul psaltic al Patriarhiei din Atena, care cânta și el ceva din slujba Sfintei Liturghii. Să mai povestim de spectacolele cu muzică și dansuri drăcești (la Camberra) ale Aborigenilor din Australia (aproape goi și vopsiți precum diavolii), urmate de „rugăciunile creștine” ale Neoprotestanților Coreeni (!), în care e chemat „spiritul fratelui Jesus”, alături de „spiritele naturii”, întâi-stătătorul acelei întâlniri fiind un ierarh Ortodox? Iată dar că „noul Cristos” și „noul Creștinism” – adică „Creștinismul” antihristic – au ajuns astăzi aproape de împlinirea lor, lumea fiind pregătită să-l primească pe „cel ce vine întru numele său”.</p>
<p>Ca să scurtez un cuvânt ce ar putea urma la nesfârșit, să mai vedem doar o singură dovadă a ceea ce vreau să spun: în urmă cu puțini ani, fostul cardinal Joseph Ratzinger (actualul Papă Benedict al 16-lea) a blagoslovit, în calitate de președinte al Congregației pentru Doctrina Credinței<a id="note_4" href="#note_def_4" class="axa-note"><sup>4</sup></a>, un studiu de 210 pagini – intitulat „Poporul Evreu și sfintele sale scripturi în <i>Biblia</i> creștină”, publicat de Comisia Biblică Pontificală – unde se spune că „așteptarea mesianică a Evreilor nu este zadarnică. […] Deosebirea pentru noi este că cel care va veni va avea caracteristicile lui Isus, cel care a venit deja și este prezent și activ printre noi.” Nimic nou în asta! Noi știm de la Ioan Teologul că Antihristul a venit, ca duh, de mult în lume! E vorba despre acela a cărui poză o vedem făcându-ne cu ochiul de pe cruce din neînchipuit de hulitoarele „tablouri religioase”, sau din filmele cu Jesus Christ Superstar sau despre care citim în afișele papistașe: „Isus și Maria te așteaptă la pocăință.” Acum el mai trebuie doar să se întrupeze, așteptat fiind de Evrei și de toți ceilalți vrăjmași ai lui Hristos. O spune limpede Andrea Riccardi, fondatorul comunității <i>San’ Egidio</i>, vestită pentru rolul jucat în „promovarea dialogului inter-religios”: „În trecut, vorbeam de o moștenire străveche, comună [cu Evreii, n. m.]. Dar acum, pentru prima dată, vorbim despre viitorul nostru comun, așteptându-l pe Mesia și sfârșitul lumii.” Se împlinesc astfel vorbele purtătorilor de Duh: „Antihrist nu-și va arăta numaidecât chipul satanic cu care va stăpâni, ci se va înfățișa ca binefăcător, propovăduitor al păcii, libertății, egalității și fraternității, ca, prin viclenie, să ajungă stăpânitor al întregii lumi. Popoarele vor fi amăgite, se vor lepăda de Hristos, se vor alătura Antihristului și vor preda lui puterea și stăpânirea lor (<i>Apocalipsa</i> 17:13)” (DIM).</p>
<p>Despre dorința de pace și păruta blândețe a Antihristului a vorbit încă Sfântul Efrem Sirul, cu mai bine de 1600 de ani în urmă:</p>
<p>„Ci în acest fel va veni ca să-i înșele pe toți: fiind smerit, liniștit, urând cele nedrepte, spre Iudei întorcându-se, bun, iubitor de săraci, peste măsură de frumos, cu bună așezare, lin către toți, cinstind cu osebire pe Evrei (căci ei așteaptă venirea lui). Iar întru toate acestea se vor face semne, arătări și înfricoșări cu multă stăpânire, și se va meșteșugi cu vicleșug ca să placă tuturor și să fie iubit de mulți. Și daruri nu va lua, cu mânie nu va grăi, mâhnit nu se va arăta, și cu chipul bunei rânduieli va amăgi lumea, până ce se va face împărat. Și, după ce vor vedea multe popoare niște fapte bune ca acestea, toți împreună cu o socoteală se vor face, și cu bucurie mare îl vor propovădui pe el împărat, zicând unii către alții: «Au doară se mai află vreun om ca acesta bun și drept?» Și mai mult poporul cel ucigaș al Evreilor îl va cinsti și se vor bucura de împărăția lui. Pentru aceea, și ca unul ce va cinsti mai mult locul și biserica cea veche a Evreilor, va arăta tuturor că are grijă de ei. Și, când va împărăți balaurul pe pământ, cu mare sârguință toate popoarele îi vor veni în ajutor: Edom și Moav, încă și fiii lui Amon, ca unui adevărat împărat i se vor închina lui cu bucurie, și ei se vor face cei dintâi apărători ai lui.”<a id="note_5" href="#note_def_5" class="axa-note"><sup>5</sup></a></p>
<p>După uscăciunea ateismului, ecumenismul este acum deosebit de ispititor, părând a fi o „înflorire a credinței”. Este cea mai mare amăgire a tuturor vremurilor! Ateismul a surpat toți dumnezeii, iar Ecumenismul îi îngăduie deocamdată ca „simboluri culturale”, până ce se va ivi Antihristul, omul Satanei, căruia omenirea înșelată i se va închina ca unui unic dumnezeu. „Antihristul va fi om oarecare, îmbrăcat cu toată lucrarea satanei: «Și se va arăta omul care se va înălța mai presus de tot ce Se zice sau Se cinstește ca Dumnezeu» (<i>2 Tesaloniceni</i> 2:4). Acela nu va aduce închinăciune de idoli, ci va fi potrivnic lui Dumnezeu, și va surpa toți dumnezeii și va porunci să se închine lui în locul lui Dumnezeu. Și va ședea în biserica lui Dumnezeu, nu numai în cea din Ierusalim, ci și în bisericile cele de pretutindeni” (IOA)<a id="note_6" href="#note_def_6" class="axa-note"><sup>6</sup></a>.</p>
<p>Pe ce se întemeiază această nebunie, care calcă în picioare <i>Scripturile</i>, zicând totodată că le urmează? Pe ceea ce eu numesc cu un singur cuvânt „gnoză”, adică acel eres care învață că omenirea este din Dumnezeu în chip ființial, astfel încât omul poate ajunge el însuși „dumnezeu” după ființă, în urma „evoluției spirituale”. Sminteala aceasta nu cuprinde nimic nou, ea nefiind decât învierea vechii erezii gnostice din primele veacuri creștine, care întemeiază filosofia Antihristului. Să citim ce scrie despre aceasta părintele Damaschin, editorul părintelui Serafim Rose:</p>
<p>„Dacă, potrivit gândirii neo-păgâne de azi, atât noi înșine, cît și Hristos (împreună cu orice altceva) suntem doar «difuziuni ale firii dumnezeiești» [deci dumnezei din fire, n. m.], atunci Hristos nu mai are de făcut nimic altceva decât să ne călăuzească înapoi la gnoza a ceea ce suntem deja. Aceasta este, desigur, tocmai învățătura propovăduită acum sub îndreptățirea că ar fi învățătura autentică, «ezoterică» a lui Hristos. În realitate, ea este doar reînvierea vechii erezii gnostice, întemeiate pe filosofia păgână. Wilber vorbește de învățăturile ce sunt «redescoperite» în textele gnostice: «Este vădit din aceste texte că principala activitate a lui Isus a fost aceea de a se întrupa în adepții săi nu ca unicul fiu al lui Dumnezeu, ci în felul unui adevărat călăuzitor spiritual, ajutându-i pe toți să ajungă «fii ai lui Dumnezeu».<a id="note_7" href="#note_def_7" class="axa-note"><sup>7</sup></a> Există trei trăsături esențiale ale mesajului ezoteric al lui Cristos, așa cum e dezvăluit în <i>Evangheliile Gnostice</i>:</p>
<ol type="1">
  <li>cunoașterea de sine este cunoașterea lui Dumnezeu; sinele (cel mai înalt) și divinul sunt identice.</li>
  <li>Isus cel viu al acestor texte vorbește despre «iluzie» și «iluminare», nu despre păcat și pocăință.</li>
  <li>Isus este prezentat nu ca Domnul, ci ca un călăuzitor spiritual. Să notăm doar că acestea sunt tocmai pozițiile religiei Dharmakaya.»</li>
</ol>
<p>Așadar, noi înșine putem fi «dumnezeu». Acesta e un element crucial în «religia viitorului», fiindcă prin el Antihrist va fi încredințat că este un alt fiu al lui Dumnezeu care s-a întrupat.” (<i>Încheierea</i> la SER1).</p>
<p>Despre aceasta, părintele Serafim Rose zice așa: „Proorocii mincinoși ai vremurilor noastre anunță cu un glas din ce în cel mai puternic apropierea «noii ere a Duhului sfânt», a «noii cincizecimi», a «punctului Omega»<a id="note_8" href="#note_def_8" class="axa-note"><sup>8</sup></a>. Este exact ceea ce se numește, în adevăratele proorociri ale Bisericii Ortodoxe, «domnia lui Antihrist». Această proorocie începe să se împlinească tocmai în zilele noastre, cu forța unei puteri diavolești” (SER2).</p>
<p>Trebuie să înțelegem bine că scopul de căpetenie al ecumenismului apostat nu este unirea „religiilor” – adică a credințelor mincinoase, deci insuflate de Satana – ci preschimbarea dreptei și adevăratei credințe într-una strâmbă și mincinoasă. Și, într-adevăr, trăim „într-o vreme de întuneric și înșelare aproape obștești, când pentru cei mai mulți «Creștini» «Hristos» a devenit tocmai acela pe care învățătura ortodoxă îl numește «Antihrist»” (SER2). Încă în veacul al 19-lea, Sfântul Episcop Ignatie Briancianinov ne atrăgea luarea aminte, zicând că „lucrarea credinței pravoslavnice poate fi recunoscută ca apropiindu-se de sfârșitul hotărâtor. […] Nu avem de unde aștepta reînvierea Creștinismului. Vasele Sfântului Duh au secat pentru totdeauna pretutindeni, chiar și în mănăstiri, aceste tezaure de evlavie și daruri harice. Or, substanța Duhului dumnezeiesc poate fi înnoită numai prin uneltele Sale<a id="note_9" href="#note_def_9" class="axa-note"><sup>9</sup></a>. Îndelungata și milostiva răbdare a Domnului îngăduie să se prelungească și să fie amânat deznodământul de pe urmă pentru cei rămași care se vor mântui. Între timp, cei ce putrezesc sau au putrezit vor atinge deplina putreziciune. Cei ce vor să se mântuiască trebuie să înțeleagă bine acest lucru și să folosească timpul dat spre mântuire, căci timpul scurt este, iar trecerea în veșnicie este aproape pentru fiecare din noi” (în AVE). Un veac în urma Sfântului Ignatie (pe când țările ortodoxe, mai puțin Grecia, erau stăpânite de ateismul comunist), Arhiepiscopul Averchie Taușev încerca și el să ne trezească, spunând că „în prezent noțiunea de «Ortodoxie» și-a pierdut înțelesul; sub obrăzarul «Ortodoxiei» se ascunde astăzi ne-Ortodoxia. Se ivește trebuința făuririi unui nou cuvânt pentru ceea ce numim «Ortodoxie», așa cum a trebuit să făurim termenul de «Ortodoxie»<a id="note_10" href="#note_def_10" class="axa-note"><sup>10</sup></a>. Și acest lucru nu este deloc ușor” (AVE).</p>
<p>Și pentru ce s-a surpat Ortodoxia? Pentru că s-a <i>umanizat</i>, lucrările ei cele duhovnicești s-au făcut trupești, cele dumnezeiești s-au făcut omenești, cum arată Sfântul Ignatie:</p>
<p>„Astăzi, mulți oameni au îndrăznit să-și introducă rânduielile lor în rânduielile Sfântului Duh. Din această pricină, rânduielile cerești s-au făcut pământești; cele duhovnicești – trupești; cele sfinte – păcătoase; cele înțelepte – neghioabe. Văd nepotrivirea, văd năruirea ce decurge din ea; dar nu văd începutul din care decurg toate nenorocirile, pentru că privesc la lumina propriei rațiuni căzute și nu la lumina lui Dumnezeu. Începutul nenorocirii stă în disprețuirea neîngăduită și trufașă a poruncilor Sfântului Duh, în înlocuirea lor cu rânduielile proprii. Iată unde e pricina destrămării de obște, pricina căderii Creștinismului, a căderii morale ce precede întotdeauna ruina civilă, care prevestește această ruină. Se mai găsesc în particular Creștini, dar a fost pierdută cunoașterea obștească, unică, a adevărului, prin care totul s-ar uni într-un singur trup duhovnicesc, cu un singur chip de cugetare, sub un singur cap obștesc: Hristos. Azi, fiecare [Ortodox] are mai mult sau mai puțin modul său de cugetare, «religia» sa, drumul lui, luate în chip arbitrar sau la întâmplare, socotite ca drepte sau măcar îndreptățite. Această nenumărată turmă care a pierdut legătura și unitatea în adevăr și duh, prezintă observatorului duhovnicesc aspectul celei mai mari devălmășii: fiecare oaie rătăcește de capul ei, nimeni nu-i poartă grija, oamenii nu mai aud – într-atât li s-a îngreuiat auzul – glasul mântuitor al Adevăratului Păstor ce răsună în Sfânta lui Biserică, ce le vădește sus și tare nedreptatea și le arată drumul drept” (IGN2).</p>
<p>Despre umanismul „ortodox” al vremilor noastre vorbea cutremurat și Cuviosul Iustin Popovici:</p>
<p>„Și unde [găsim acest umanism]? În însăși inima organismului dumnezeiesc-omenesc al Bisericii și, ceva mai mult, împotriva rostului Bisericii, care este liberarea de un astfel de umanism! Iar prin Biserică este firesc ca umanismul acesta să pătrundă apoi în toate ariile vieții, persoanei și societății și să fie propovăduit ca dogmă ultimă sau – și mai bine – ca dogmă universală. În felul acesta, trufia omenească drăcească, ascunsă sub mantia Bisericii, ajunge dogmă de credință prefăcută în dogmă de viață, fără de care nu există mântuire! Este înfricoșător și numai să gândească cineva la acest lucru, cu atât mai mult să-l spună, anume că în felul acesta singurul «laborator al mântuirii» din lumea aceasta se preschimbă încet într-un «laborator» drăcesc de siluire a conștiințelor omenești și de zămislire de monștri, într-un laborator de denaturare a lui Dumnezeu și a omului prin denaturarea Dumnezeu-omului” (IUS).</p>
<p>Și același Sfânt Ignatie Briancianinov ne pregătește pentru a ne feri atât de înșelare, cît și de temere:</p>
<p>„Viețuirea după Dumnezeu – spune Episcopul Ignatie – va ajunge tare anevoioasă, din pricina apostaziei de obște. Mulțimea apostaților, numindu-se și înfățișându-se la arătare drept «Creștini», îi va prigoni cu atât mai lesne pe adevărații Creștini. Apostații, înmulțindu-se, îi vor împresura pe adevărații Creștini cu nenumărate intrigi, vor pune nenumărate piedici în calea bunelor-voiri de mântuire și slujire a Domnului, după cum arată Sfântul Tihon Zadonski. Ei vor lupta împotriva robilor lui Dumnezeu, recurgând la forța autorităților de Stat, prin pedepse și denunțuri, prin diferite uneltiri, amăgiri și prigoană sălbatică” (în AVE). „În vremurile din urmă – adaugă și Cuviosul Averchie Taușev – adevăratul monah și orice Creștin adevărat abia dacă vor putea găsi vreun adăpost îndepărtat și ascuns pentru a sluji acolo cu oarecare libertate lui Dumnezeu și pentru a nu se lăsa purtat de apostazie și apostați în slujirea satanei. Cine, văzând ce se petrece acum în lume, chiar slujirea satanei în chip fățiș, poate spune că aceste vremuri n-au și venit? Fără îndoială că ele au și venit, dacă Sfântul ierarh Ignatie scria despre ele cu peste o sută de ani în urmă: «În viitor, vremurile vor fi tot mai grele. Creștinismul, ca duh, se îndepărtează dintre oameni, fără ca gloata tulburată și înrobită lumii deșertăciunii să bage de seamă, lăsându-l propriei căderi!»” (AVE).</p>

<p>BIBLIOGRAFIE:</p>
<ul>
  <li>(AVE): EPISCOP AVERCHIE TAUȘEV, Marea apostazie, <i>Mănăstirea Slătioara</i>, 1999</li>
  <li>(DIM): DIMITRIU SCARTSIUNI, <i>Profeții despre Antihrist</i>, Atena, 1991</li>
  <li>(IGN2): SFÂNTUL IGNATIE BRIANCIANINOV, <i>Cuvânt despre moarte</i>, Ed. Ileana, 1997</li>
  <li>(IOA): SFÂNTUL IOAN GURĂ DE AUR, <i>Puțul și Împărțirea de grâu</i>, Bunavestire, 1995</li>
  <li>(IUS): Sfântul IUSTIN POPOVICI, <i>Biserica Ortodoxă și Ecumenismul</i>, Mănăstirea Sfinții Arhangheli-Petru Vodă, 2002</li>
  <li>(NIL): SFÂNTUL NIL ATHONITUL, <i>Minuni și vedenii</i>, Sfântul Schit al Sfântului Vasile cel Mare – Sfântul Munte Athos, 1935</li>
  <li>(SER1): CUVIOSUL SERAFIM ROSE: <i>Cartea facerii, crearea lumii și omul începuturilor</i>, Sofia, 2001</li>
  <li>(SER2): CUVIOSUL SERAFIM ROSE, <i>Ortodoxia și religia viitorului</i>, Chișinău, 1995</li>
</ul>

<p class="fw-bold">
NOTĂ: PRIN ACEST TEXT, ÎNCEPEM O SERIE DE ARTICOLE CE VOR URMĂRI ÎNDEAPROAPE LUCRĂRILE „ORTODOXIEI” OFICIALE ÎNDREPTATE ÎMPOTRIVA ORTODOXIEI (ADICĂ A DREPTEI SLĂVIRI DE DUMNEZEU).
</p>

<hr>
<h2>Note</h2>
<p><a id="note_def_1" href="#note_1" class="axa-note-def"><sup>1</sup></a> „Nu întotdeauna este bună unirea; uneori și despărțirea e bună. Iar «sabie» este cuvântul credinței, care ne taie pe noi de la iubirea de prieteni și de rude, dacă aceștia ne împiedică de la buna cinstire de Dumnezeu, Şi nu ne îndeamnă să ne despărțim de aceștia fără pricină, ci numai atunci când nu se unesc cu noi în credință și, mai vârtos, atunci când ne împiedică de la credință” (Sfințitul Teoflact, în tâlcuirea la Matei). La care Sfântul Ioan Scărarul adaugă că, „sabia” lui Hristos îi desparte „pe iubitorii de Dumnezeu de iubitorii de lume, pe iubitorii de cele materialnice de iubitorii de cele nematerialnice, pe iubitorii de slavă de cei smeriți în cuget” (în subînsemnările tâlcuirii epistolelor lui Pavel). Deci pacea fără adevăratul Hristos nu se poate, și până nu se vor despărți pentru totdeauna cei ai Lui de cei ai Satanei nu va fi pace.</p>
<p><a id="note_def_2" href="#note_2" class="axa-note-def"><sup>2</sup></a> „Căci toți dumnezeii neamurilor sunt draci” (<i>Psalm</i> 95:5)</p>
<p><a id="note_def_3" href="#note_3" class="axa-note-def"><sup>3</sup></a> Aceasta e hula neiertată împotriva Sfântului Duh, Duhul Adevărului, Care, la Sfintele Soboare ale Bisericii poruncește prin gura Sfinților Părinți așa: „Episcopul, sau preotul sau diaconul care numai s-a rugat cu ereticii, să se afurisească; iar dacă le-a îngăduit lor să lucreze ceva ca clerici, să se caterisească” (<i>Canonul 45</i> al Sfinților Apostoli). „Porunca aceasta întreabă Cuviosul Iustin Popovici - este limpede chiar și pentru o conștiință de țânțar. Oare nu?<br> Apoi — urmează tot el — „<i>Canonul 65</i> al Sfinților Apostoli hotărăște: «Dacă vreun cleric sau mirean intră în sinagoga iudeilor sau a ereticilor ca să se roage, să se caterisească și să se afurisească.» Şi aceasta este limpede, chiar și pentru conștiința cea mai primitivă. Oare nu? <i>Canonul 46</i> al Sfinților Apostoli: «Episcopul sau preotul care primește botezul sau jertfa ereticilor, poruncim să se caterisească, «Căci ce înțelegere poate să fie între Hristos și Veliar? Sau ce parte are credinciosul cu necredinciosul?» Este un lucru bătător la ochi, chiar și pentru cei lipsiți de ochi: această poruncă hotărăște în chip imperativ că nu trebuie să recunoaștem ereticilor nici o Sfântă Taină și că trebuie să judecăm toate ale lor ca nelucrătoare și lipsite de dar” (IUS). Și e vorba de rugăciunea împreună cu ereticii Creștini, nu cu păgânii și cu ateii! Căci la „San’ Egidio” de la București au fost toți necredincioșii, printre care și un Japonez, „preot” al Bisericii Atee! </p>
<p><a id="note_def_4" href="#note_4" class="axa-note-def"><sup>4</sup></a> Vedeți? Sfintele Soboare a toată lumea și cele locale „prezidate” de către Sfântul Duh, Care vorbea prin aleșii Săi - Sfintele Soboare așadar, care au hotărât pentru totdeauna adevărurile de credință, adică sfintele dogme, nu mai sunt în putere, sunt „depășite”, și hotărârile lor trebuie schimbate de o „congregație” ce lucrează după cum vrea ea!</p>
<p><a id="note_def_5" href="#note_5" class="axa-note-def"><sup>5</sup></a> Mai departe, Sfântul Efrem vorbește și despre răutatea „fiului pierzării” astfel:<br>„Apoi, împărăția aceluia se va întări și va bate cu mânie pe trei împărați mari. Iar după aceea, se va înălța inima lui, și va vărsa amărăciunea lui punând înainte, din Sion, veninul morții: tulburând lumea, va clătina marginile, va necăji toate, va pângări sufletele. Nu se va arăta ca un cucernic, ci în toate ca unul fără de omenie: mânios, cumplit, nestatornic, înfricoșat, urât, uricios, sălbatic, pierzător și silindu-se a arunca în groapa păgânătății tot neamul omenesc prin a sa nebunie”</p>
<p><a id="note_def_6" href="#note_6" class="axa-note-def"><sup>6</sup></a> Avem știre despre o „repetiție” a încoronării Antihristului, care - oricât de caraghioasă ar fi — nu poate să nu ne dea de gândit:<br> „Guru Maharaj-ji fost propovăduit «dumnezeu» încă de când avea 15 ani, iar familia lui (compusă din mamă și trei frați) era «sfânta familie». Organizația lui, «Misiunea Luminii Divine», avea comunități (<i>ashram</i>-uri) în întreaga Americă. Cei 80.000 de prozeliți ai lui, trebuiau să renunțe la plăcerile lumești și să mediteze în scopul de a obține starea de «conștiință lărgită», care să le aducă pacea desăvârșită, fericirea și extazul» - adică o stare în care totul în jur este minunat și desăvârșit întocmai așa cum este. Cu ocazia unei inițieri speciale, în care ei «primesc știința», discipolilor Îi se arată în lăuntrul lor o lumină foarte puternică. Pe lingă această «știință», discipolii aceștia mai sunt uniți și în credința că Maharaj-ji este «Stăpânul Universului», care a venit să instaureze Noua Eră («New Age») de pace pentru întreaga omenire. [...]<br>În 1973, «Misiunea Luminii Divine» a închiriat Astrodomul din Houston (o imensă bază sportivă), cu scopul de a organiza acolo «evenimentul cel mai sfânt şi mai semnificativ din istoria omenirii». Prozeliți din întreaga lume aveau să vină acolo pentru a se închina zeului lor şi pentru a începe convertirea întregii Americi. Apariția lui Maharaj-ji a fost primiră cu ovații colosale, în timpul spectacolului el stând pe un tron înalt și având pe cap coroana de aur «a lui Krishna». Pe tabelele de afișaj electronic apărea în flașuri cuvântul «D-U-M-N-E-Z-E-U». Masele de tineri ajunse la un paroxism isteric plângeau de bucurie; numeroase grupuri dansau pe scenă, iar orchestra cânta «The Lord of the Universe» («Stăpânul Universului»), cu textul şi muzica adaptate după un imn protestant.<br>Ceea ce am descris mai sus nu e decât o repetiție a închinării la Antihrist ce va fila sfârșitul timpului, de închinare adică la «cel ce se va înălța mai presus de tot ce se numește Dumnezeu, dându-se pe sine drept dumnezeu» (<i>2 Tesaloniceni</i> 2:4)” (SER2).
</p>
<p><a id="note_def_7" href="#note_7" class="axa-note-def"><sup>7</sup></a> După fiinţă deci, nu după dar!</p>
<p><a id="note_def_8" href="#note_8" class="axa-note-def"><sup>8</sup></a> Cum zicea abatele iezuit Teilhard de Chardin.</p>
<p><a id="note_def_9" href="#note_9" class="axa-note-def"><sup>9</sup></a> Iar Creștinii cei de pe urmă, dimpotrivă, „își vor grămădi învățători după poftele lor, căci va fi vremea când nu vor mai suferi învățătura cea sănătoasă” (<i>2 Timorei</i> 4:3). Stih pe care Sfatul Teofilact îl deslușește aşa: „Cu zicerea «îşi vor grămădi», Apostolul arată nealeasa și tulburata mulțime a învățătorilor. Căci aceștia au să se aleagă la hirotonie de mulțimile cele tulburate ale noroadelor, care nu fac nici un lucru cu cuvânt [«rațiune», n. m.) și că deslușire [«dreaptă-socoteală», «discernământ», n. m.], ci aleg și hirotonesc învățătorii care le urmează poftele, zicând şi făcând câte sunt spre îndulcirea şi mulțumirea lor” (în tâlcuirea epistolelor lui Pavel).</p>
<p><a id="note_def_10" href="#note_10" class="axa-note-def"><sup>10</sup></a> După ruperea de Biserica Universală (catolică) a Bisericii romane, care s-a numit ea însăși „Catolică”, spre înșelarea celor neștiutori.</p>