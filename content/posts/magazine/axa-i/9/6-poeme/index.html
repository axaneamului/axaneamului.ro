---
title: 6 poeme
date: 2008-04-11T03:36:00Z
year: 2008
month: 2008-04
authors:
  - nichifor-crainic
series:
  - AXA ANUL I
#  - Axa 9
categories:
tags:
  - Ars Poetica
---
<h4>Lauda</h4>

<p>Tu, cel ce te ascunzi în eterna-ți amiază<br>
Şi lumea o spânzuri în haos de-o rază,<br>
Metanie ție, Părinte.<br>
Izvor nevăzut al văzutelor linii,<br>
Mă scalzi și pe mine în unda luminii<br>
Un mugur de carne fierbinte.</p>

<p>Sunt duh învălit în năluca de humă,<br>
Sunt om odrăslit dintr-un tată și-o mumă,<br>
Dar sunt nerăspunsă-ntrebare.<br>
Ce glas destoinic să-mi spună-ncotro e<br>
Oceanul de somn ce icnind fără voie<br>
M-a-mpins și pe mine-n mișcare?</p>

<p>Nici maica nu știe ce tainică normă<br>
Îmi dete din carnea-i vremelnica formă,<br>
Neant înflorit în minune.<br>
Căci toate izvoadele umbrelor noastre<br>
Roiesc mai presus de arhangheli și astre<br>
Din veșnica ta-nțelepciune.</p>

<p>În ceruri, Parinte, sunt abur în aburi<br>
Şi-asemeni cu apa ce-ngheață pe jgheaburi<br>
Prind coaja de carne din spațiu.<br>
Tu cugeți, se naște; voiești și durează;<br>
Respiri și-nflorește; iubești și vibrează<br>
De-adâncul luminii nesațiu.</p>

<p>De tine mi-e foame, de tine mi-e sete,<br>
Fac dâră de umbră acestei planete<br>
Cu spuma de soare pe creste;<br>
Şi-n saltul credinței gustând veșnicia,<br>
Din pulberea lumii îmi strig bucuria<br>
Că sunt întru Cel care este!</p>

<p>Puzderii de stele ascunse-n amiază,<br>
Făpturile-n tine de-a pururi durează<br>
Şi-n spațiu vremelnic colindă.<br>
A fi, bucurie eternă și sfântă!<br>
O vrajă a toata lumina răsfrântă<br>
De-a gloriei tale oglindă.</p>

<h4>Ghionoaea</h4>

<p>Auzi, în codru bate ghionoaea:<br>
Toca-tac, toca-tac, toca-tac.<br>
Se-nfing ciocăniturile cu droaea<br>
În carnea unei inimi de copac.</p>

<p>Zdrobit, în neclintire fără voe,<br>
Copacu-ndură ciocul de oțel<br>
Ca Prometeu încătușat de Joe<br>
Când vulturul rupea ficat din el.</p>

<p>Şi groaza cât pădurea răsunată,<br>
Toca-tac, toca-tac, toca-tac,<br>
Izbind într-unul, ciocane deodată<br>
În fiece copac.</p>

<h4>Vărul Dionis</h4>

<p>Şi la cronică e scris<br>
Că Romanii vechi avură<br>
Vieții strașnică măsură.<br>
Şi știi, vere Dionis,<br>
Că cetăți cu tari dușmani<br>
Se zdrobiră de virtutea<br>
Cumpătaților Romani.</p>

<p>Şi mai scrie la istorii<br>
De vitejii aciuați<br>
Pe sub poale de Carpați<br>
Coperite cu podgorii,<br>
Că la ei și rob și șef<br>
Îmbătați de vin deavalma<br>
O duceau tot într-un chef.</p>

<p>Tu, fiind o-mpletitură<br>
Toarsă din Romani și Daci,<br>
Doi potrivnici-îi impaci<br>
Într-o singură faptură:<br>
Ești la muncă un viteaz<br>
Şi-un Roman răsare-n tine<br>
Dimineata,-când ești treaz.</p>

<p>Dar când vinul cu aromă<br>
Te ridică-n slăvi de vis,<br>
Drept e, vere Dionis,<br>
Că, uitând de maica Roma,<br>
Şi de garduri spijinit,<br>
Treci prin Sarmisegetuza<br>
Ca un Dac desăvarșit.</p>

<h4>Oaspele</h4>

<p>Murgului oprit abia<br>
I se-ntuneca valtrapul,<br>
Soarele sărind din șea<br>
Își înclina capul.</p>

<p>Lumea e statută pe loc<br>
Culegându-se de-afară<br>
Că-mpăratul Chip-de-foc<br>
Poposește-n țară.</p>

<p>Moș-Pământ românesc<br>
Laviță pe munți i-așterne,<br>
Cap de aur odihnesc<br>
Trei dumbrăvi de perne.</p>

<p>Mugurul tău împiedicat<br>
Cu verigi de noapte grele<br>
Paște până-n revărsat<br>
Holdele de stele.</p>

<p>Moș-Pământ românesc<br>
Ține liniștea pe țară,<br>
Doarme oaspele ceresc<br>
Pân-o să răsară.</p>

<h4>O păsărică</h4>

<p>Spre pâinea mea cea mititică<br>
Veni la geam o păsărică.<br>
Ar ciuguli o frimitură<br>
Căci pâinea-i pare cât o șură.<br>
Dar când s-apropie cu jind,<br>
Mă vede pe podea bolind<br>
Şi se retrage cu sfială.<br>
O, ea pricepe ce e boala.<br>
Să fii flămând, flămând, flămând<br>
Cu foamea-n pântece și-n gând!<br>
Ce și-o fi zis? “O firimitură<br>
E pentru el o-nghițitură”<br>
Şi zbură pe neașteptate<br>
Spre țarinile-nesămânțate.</p>

<p>Povestea ei aș vrea să o știe<br>
Tovarășul de pușcarie,<br>
Căci ieri, la prânz, pe când boleam,<br>
S-a nevăzut pâinea din geam.</p>

<h4>Cântec strămoșesc</h4>

<p>Pe drumul de codru șuvoaele gem<br>
Şi bombăne-n scorburi frânturi de blestem,<br>
Pe drumul de munte se sparge furtuna<br>
Şi fulgeră semne că nu mi-e de-a buna,<br>
Pe drumul spre zarea lui Moș-Nicăieri<br>
Trec gloate surpate din slava de ieri.</p>

<p>Cu vuiet gigantic un veac se rastoarnă;<br>
Şi Maica-și zorește odraslele-n poartă;<br>
Călare-n furtună, se-ncruntă-napoi<br>
Şi zdrănțuie cerul cu părul vâlvoi<br>
Ca fiara flămândă pământul ni-l calcă<br>
Cu falca-n țărână și-n ceruri c-o falcă.</p>

<p>Hai, murgule, ia-mă pe greabănul tău,<br>
Așterne-te zării și vântului rău.<br>
Cum nu mi-e de stare și nu mi-e de ducă,<br>
Ia-mi inima frântă și fă-te nălucă.<br>
Aș vrea tot ce-i munte și boaba de mei<br>
Să-ncapă de-a-ntregul în tainița ei,<br>
Iar dacă nu-ncape, cu genele moima<br>
Iau holda-ntr-o pâine și țara-ntr-o doină.<br>
Hai, murgule, du-mă pe grabănul tău,<br>
Așterne-te zării și vântului rău!</p>