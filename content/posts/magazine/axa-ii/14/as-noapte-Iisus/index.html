---
title: As-noapte, Iisus…
date: 2009-04-01T02:08:00Z
year: 2009
month: 2009-04
authors:
  - radu-gyr
series:
  - AXA ANUL II
#  - Axa 14
categories:
tags:
  - Gyrul
images:
  - "images/0.jpg"
pinned: false
featured: true
---
<p>As-noapte, Iisus mi-a intrat în celulă.<br>
O, ce trist şi ce înalt părea Crist!<br>
Luna-a intrat după El, în celulă<br>
şi-L făcea mai înalt şi mai trist.</p>

<p>Mâinile Lui păreau crini pe morminte,<br>
ochii adânci ca nişte păduri.<br>
Luna-L spoi cu argint pe veşminte<br>
argintându-I pe mâini vechi spărturi.</p>

<p>Uimit am sărit de sub pătura sură:<br>
- Doamne, de unde vii ? Din ce veac?<br>
Iisus a dus lin un deget la gură<br>
şi mi-a facut semn să tac…</p>

<p>A stat lângă mine pe rogojină:<br>
- Pune-Mi pe răni mâna ta!<br>
Pe glezne-avea umbre de răni şi rugină<br>
parcă purtase lanţuri, cândva…</p>

<p>Oftând, Şi-a întins truditele oase<br>
pe rogojina mea cu libărci.<br>
Prin somn, lumina, iar zăbrelele groase,<br>
lungeau pe zăpada Lui, vărgi.</p>

<p>Părea celula munte, părea căpăţână<br>
şi mişunau păduchi şi guzgani.<br>
Am simţit cum îmi cade tâmpla pe mână<br>
şi-am adormit o mie de ani…</p>

<p>Când m-am trezit din grozava genună,<br>
miroseau paiele a trandafiri.<br>
Eram în celulă şi era lună,<br>
numai Iisus nu era nicăiri…</p>

<p>Am întins braţele. Nimeni, tăcere.<br>
Am întrebat zidul. Nici un răspuns!<br>
Doar razele reci ascuţite-n unghere,<br>
cu suliţa lor m-au impuns…</p>

<p>- Unde eşti, Doamne? - am urlat la zăbrele.<br>
Din lună venea fum de căţui.<br>
M’am pipăit, şi pe mâinile mele,<br>
am găsit urmele cuielor Lui.</p>