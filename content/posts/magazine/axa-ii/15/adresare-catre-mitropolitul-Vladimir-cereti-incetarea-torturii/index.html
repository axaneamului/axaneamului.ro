---
title: 'ADRESARE CĂTRE MITROPOLITUL VLADIMIR: „CEREȚI ÎNCETAREA TORTURII!”'
date: 2009-04-15T03:00:00Z
year: 2009
month: 2009-04
authors:
  - axa
series:
  - AXA ANUL II
#  - Axa 15
categories:
tags:
images:
featured: false
pinned: false
final: true
---
<p>Liderii opoziției de la Chișinău declarau ieri sus și tare că vor scoate în piață „zeci de mii, milioane de oameni”. Însă au ieșit doar cîteva sute, arătînd adevărata față a opoziției moldovenești. Mitingul de azi poate fi rezumat într-o singură propoziție astfel: Opoziția de carton a ieșit la microfon.</p>
<p>În timp ce liderii opoziției și-au cerut și au primit aprobare de șa tiranii comuniști pentru noi proteste, adevărații protestatari sînt vînați și torturați de polițiști cu măști pe față. A apărut primul mort, tînărul Valeriu Boboc, tatăl unui copil de un an și jumătate. Sînt sigur că mai sînt și alți morți și că în următoarele două trei săptămîni vor fi sute, deoarece majoritatea dintre cei bătuți au șanse să moară din cauza hemoragiilor interne.</p>
<p>Așa bat comuniștii de cînd sînt ei. Răpesc oamenii și-i bat pînă le dezbat măruntaiele. Apoi îi „eliberează”, știind în cîte zile urmează să moară. Iar medicii legiști declară drept cauză a decesului ciroza, supra doză de alcool sau căzătură de la înălțime. Poliția specială învață aceste metode la cursurile secrete.</p>
<p>În aceste zile există sute de tineri care au fost victima unor astfel de bătăi. Mai sînt și alții care stau ascunși, înnebuniți de frică. Dar pînă cînd?</p>
<p>Opriți teroarea în Moldova!</p>
<p>Declarați regimul comunist regim totalitar și interziceți-l prin lege, așa cum s-a făcut în atîtea state europene!</p>
<p>Începeți urmărirea penală a președintelui Voronin și a aparatului său!</p>
<p>Mă adresez în primul rînd mitropolitului Vladimir să iasă și să ceară public încetarea torturii și eliberarea necondiționată a tuturor tinerilor răpiți în aceste zile în mod ilegal de către forțele de ordine și securitatea statului Moldova.</p>
<p>În numele lui Dumnezeu, fiți oameni, uitînd pentru cîteva zile de politică!</p>
<p>Dacă judecățile omenești pot fi cumpărate, judecata lui Dumnezeu nu va întîrzia!</p>
<p>12 aprilie 2009</p>