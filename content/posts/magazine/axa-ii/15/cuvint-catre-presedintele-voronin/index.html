---
title: CUVÂNT CĂTRE PREȘEDINTELE VORONIN
date: 2009-04-15T04:00:00Z
year: 2009
month: 2009-04
authors:
  - axa
series:
  - AXA ANUL II
#  - Axa 15
categories:
tags:
images:
featured: false
pinned: false
final: true
---
<p>În aceste zile comunismul a demonstrat încă o dată, pentru cine mai era nevoie, că este un regim întreținut prin tortură și șantaj. O lume întreagă a văzut cum polițiștii moldoveni atacă lumea pașnică de pe stradă, bătînd cu sadism copii și femei. Totul se petrece sub ochii satisfăcuți ai președintelui, fost general de miliție sovietică.</p>
<p>Am fost personal în mulțime pentru a mărturisi în numele tuturor preoților și a creștinilor torturați și uciși de regimul comunist sovietic. Am mărturisit, mai întîi, în numele bunicului meu preot, pe care nu am avut posibilitatea să-l cunosc, pentru că bolșevicii l-au ucis la vîrsta de 37 de ani, dîndu-mi în loc un tată propagandist al ateismului științific.</p>
<p>Am vorbit cu băieții care au fost aduși în stare să arunce cu pietre și să dea foc Parlamentului și Președenției. Ei nu au dat foc unor clădiri ale statului moldovenesc, ci unor obiecte care au devenit simboluri ale comunismului.</p>
<p>În nume propriu și în numele milioanelor de creștini uciși de comuniști, care cred că mă vor încuviința, mă adresez președintelui Vladimir Voronin:</p>
<p>Domnule Voronin, nu sînteți vrednic să fiți numit domn și nici frate! Vă voi numi, pur și simplu, președinte.</p>
<p>Așadar, președinte Vladimir Voronin, v-am cunoscut față către față o singură dată, cînd ați venit la Noul Neamț, la starețul de atunci Dorimedont, căutînd aliați în prima campanie electorală pe care ași câștigat-o așa cum ați cîștigat-o. Știți prea bine, episcopul Dorimedont nu v-a devenit niciodată un aliat și, poate de aceea, a murit în condiții atit de incerte la vîrsta de doar 45 de ani.</p>
<p>Vă rog, nu mai folosiți biserica lui Hristos pentru a vă înmulți în mod nedrept numărul de voturi.</p>
<p>Lăsați-i pe ierarhii noștri cei slabi de înger să-și vadă liniștiți de drumul lor, pentru că ați văzut că pe unii mai tari, cum a fost vlădica Dorimedont, nu-i veți supune nici prin moarte.</p>
<p>Lăsați-l pe mitropolit ca în acest an să aducă fără Dumneavoastră focul sfînt de la Ierusalim, iar dacă nu are bani de drum, îi voi da eu. Mă tem că dacă veți mai continua mult această tovărășie cu ierarhii moldoveni, vom ajunge degrabă ca ouăle roșii de Paști să fie ornate cu seceri și ciocane.</p>
<p>Vă rog să vă cereți iertare public de la mamele copiilor care au fost stropiți cu droguri, bătuți și torturați de polițiști chiar sub ochii Dumneavoastră.</p>
<p>Eliberați-i pe tineri din arest și ordonați începerea cercetării penale a polițiștilor și a mai marilor lor care au ordonat aceste acte de violență și tortură a cetățenilor pașnici.</p>
<p>Cereți-vă iertare și dați-vă demisia, plecînd undeva departe de acest popor, declarîndu-vă singur, cit mai sînteți președinte, persona non-grata pentru Republica Moldova.</p>
<p>Să știți că oamenii nu se nasc răi din fire, ci devin așa prin împrejurările vieții. Aveți încredere în oameni și încercați să învățați să iubiți. Aceasta este o mare bucurie pentru suflet.</p>
<p>11 aprilie 2009</p>