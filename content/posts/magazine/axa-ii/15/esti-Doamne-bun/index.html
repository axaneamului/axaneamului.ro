---
title: Ești Doamne bun
date: 2009-04-15T06:00:00Z
year: 2009
month: 2009-04
authors:
  - radu-gyr
series:
  - AXA ANUL II
#  - Axa 15
categories:
tags:
images:
featured: false
pinned: false
final: true
---
<p>Ești Doamne bun, eu pământean și rău<br>
Și-n dragoste nu-ți semăn, nici în milă.<br>
Dar, după răni, sunt chip din chipul Tău<br>
de păr dospit din cer nu din argilă.</p>

<p>Nu ți-am râvnit nici razele subțiri,<br>
Nici tălpile străpunse de piroane.<br>
Dar Tu mă faci părtaș în răstigniri<br>
și-ți tot îngân osânda din icoane.</p>

<p>Sfințit pe cruci pe care nu m-am vrut<br>
și de-nvieri pe care nu le-aș cere,<br>
nu știu: Tu te cobori la mine-n lut<br>
sau eu mă urc spre raiul Tău bând fiere?</p>

<p>Cu necerșita slavă mă încarci<br>
și-n cuie, când sfințenia mă frânge,<br>
oftând mă uit la rănile-mi prea largi<br>
și-ți cresc alături, sânge lângă sânge.</p>
