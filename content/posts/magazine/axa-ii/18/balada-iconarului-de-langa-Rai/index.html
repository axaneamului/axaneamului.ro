---
title: Balada iconarului de lângă Rai
date: 2009-06-01T06:00:00Z
year: 2009
month: 2009-06
authors:
  - radu-gyr
series:
  - AXA ANUL II
#  - Axa 18
categories:
tags:
images:
featured: false
pinned: false
final: true
---
<p>Din evlavii de vlădică<br>
și porunci de Domn pios,<br>
mânăstire se ridică<br>
pe tulpina ei de os.</p>

<p>Dintre schele se desface,<br>
pârguită sub mistrii,<br>
ca un măr care se coace<br>
lângă ceruri aurii.</p>

<p>Zidurile cresc ușoare:<br>
și-n urcușul alb al lor<br>
parcă vor aripi să zboare<br>
și să cânte parcă vor.</p>

<p>Turlele melodioase<br>
prind în aer moliciuni,<br>
mlădieri de chiparoase,<br>
frăgezimi de rugăciuni.</p>

<p>Dar cum crește din lumină<br>
ctitoritul sfânt altar,<br>
n-are prânz și n-are cină<br>
mare meșter iconar.</p>

<p>N-are pace pământească<br>
de când Vodă Basarab<br>
l-a poftit să zugrăvească<br>
mucenici cu chipul slab.</p>

<p>De doi ani pe zid așează<br>
când străvechi Ierusalim,<br>
când Crăciun și Bobotează,<br>
când sfieli de heruvim.</p>

<p>Se cutremură pereții<br>
de-nvieri și răstigniri.<br>
Pe iconostas, asceții<br>
merg cu tălpi de trandafiri.</p>

<p>Doar o sfântă diafană<br>
sub un limpede inel,<br>
tot încearcă pe-o icoană<br>
să se iște din penel.</p>

<p>În zadar se tot frământă<br>
meșter fără de răgaz.<br>
Pentru dulcea față sfântă<br>
încă n-a găsit obraz.</p>

<p>N-a găsit nici ochi să-i deie,<br>
cât îi caută-n străfund<br>
de fântâni și eleșteie<br>
sau de ceruri ce se-ascund.</p>

<p>Zi și noapte, printre scule,<br>
lângă pânză pironit,<br>
cu peneluri nesătule mușcă<br>
zări necontenit.</p>

<p>Prânz și cină dacă n-are<br>
și-n culcuș n-a pogorât,<br>
suspinând peste culoare<br>
n-o-mblânzește cât de cât.</p>

<p>Ba o roagă și-o răsfață,<br>
ba o ceartă cu mustrări,<br>
dar vopseaua lui îngheață<br>
și la rugi și la ocări.</p>

<p>Nici alintul nu-i dă vlagă,<br>
nici ocările puteri…<br>
Chip și zâmbet nu se-ncheagă,<br>
nu vin ochi de nicăieri.</p>

<p>În oftatul și-n pojarul<br>
care-i fură somn și blid<br>
s-a uscat și iconarul,<br>
ca ierarhii de pe zid.</p>

<p>Peste râu, la mânâstire,<br>
urcă lin cu pasul mic,<br>
o logodnică subțire<br>
și sfioasă ca un spic.</p>

<p>Vine-n zori și la amiază<br>
cu paner mereu adus,<br>
vine iar, când înserează,<br>
la biserica de sus.</p>

<p>Miere, azimă și lapte<br>
pentru meșterul posac,<br>
care tace, zi și noapte,<br>
lângă scule fără leac.</p>

<p>- De trei ori pe zi, la tine,<br>
trist logodnic, meșter drag,<br>
vin purtând panere pline<br>
și la fel le-ntorc din prag.</p>

<p>XGura ta n-atinge cană,<br>
nici cu mâna blid n-atingi.<br>
Lâng-o umbră de icoană<br>
ca o candelă te stingi.</p>

<p>M-aș topi, dacă mi-ai cere,<br>
în ospățul din paner,<br>
lapte, azimă și miere,<br>
să-ți fiu cină, lângă cer.</p>

<p>Dar el tace. De pe buze<br>
nu-și desprinde un cuvânt.<br>
Peste pensule ursuze<br>
se-nconvoaie și mai frânt.</p>

<p>Și tânjește mai departe,<br>
și vopselele tânjesc<br>
lângă ceața umbrei moarte,<br>
care-așteaptă chip ceresc.</p>

<p>Peste râu, la mânăstire,<br>
urcă zilnic pasul mic<br>
de logodnică subțire<br>
și sfioasă ca un spic.</p>

<p>Vine-n zori și la amiază,<br>
cu paner mereu adus,<br>
și când umbrele-nserează<br>
la biserica de sus.</p>

<p>- Meșter trist, ți-aduc zadarnic<br>
darul meu de peste râu,<br>
lapte proaspăt, fagur darnic,<br>
pâine tânără de grâu.</p>

<p>Pleacă vara, fug lăstunii,<br>
și-n biserică, aici,<br>
încă n-ai pus chip minunii,<br>
biet zugrav de mucenici.</p>

<p>Nici un înger nu mai cade<br>
pe culoarea fără spor?<br>
Din uneltele-ți schiloade<br>
nu mai urcă nici un zbor?</p>

<p>De-aș putea văpăi domoale<br>
și dulci umbre să mă fac,<br>
să dau zâmbet pânzei goale<br>
și penelului sărac…</p>

<p>Dar el tace. Nu-i desprinde<br>
de pe buze un cuvânt;<br>
cu mâini reci și suferinde,<br>
cum sunt mâinile de sfânt.</p>

<p>Și cum tace, ea se frânge,<br>
în genunchi, pe lespezi, jos.<br>
Îi ia mâinile și plânge,<br>
desmierdându-le duios.</p>

<p>Pe mâhnirea lor se lasă<br>
tâmpla caldă, chipul mic<br>
de logodnică sfioasă<br>
și subțire ca un spic.</p>

<p>Și pe mâinile lui slabe,<br>
scrise parcă pe ferești,<br>
cad din ochii ei podoabe<br>
și inele îngerești</p>

<p>Cad din ochii triști inele<br>
și pe mâinile ce zac,<br>
și pe hârburi de ulcele<br>
cu vopsele fără leac…</p>

<p>Meșterul acum le simte.<br>
Mohorât de săptămâni,<br>
simte plânsul ei fierbinte<br>
pe-nghețatele lui mâini.</p>

<p>Fiecare picătură<br>
parcă-l frige dinadins.<br>
Ah, din nou de el se-ndură<br>
un crâmpei de necuprins.</p>

<p>Azi, din nou, un colț de slavă<br>
are milă de zugrav.<br>
Arde pensula bolnavă,<br>
arde meșterul bolnav.</p>

<p>Ard vopselele-n ulcele,<br>
frământate cu văzduh<br>
și cu lacrimile grele<br>
care cad să le dea duh.</p>

<p>Pânza moartă se deșteaptă,<br>
linii gureșe se-aprind,<br>
sfânta care chip așteaptă<br>
s-a sculat din somn zâmbind.</p>

<p>Din culcușuri se ridică<br>
desmorțitele culori,<br>
cu zvâcniri de rândunică<br>
dintr-un cuib trezit în zori.</p>

<p>Mâna meșterului trează<br>
luminează ca și el.<br>
Orice deget pare-o rază,<br>
când se-atinge de penel.</p>

<p>- Plângi, tu, limpedea mea Oana<br>
și vopseaua prinde chip.<br>
Plângi și, fragedă, icoana<br>
din lumini o înfirip.</p>

<p>Pică lacrimile tale,<br>
iar culorile surâd.<br>
Cine le-a sculat din oale<br>
Ca să calce somnul hâd?</p>

<p>El lucește ca o spadă<br>
smulsă beznei unei teci,<br>
Ea e freamăt alb de mladă,<br>
în genunchi, pe lespezi reci.</p>

<p>E uimită că el cântă<br>
gingășii de viers fugar…<br>
Dar cum ochii ei se zvântă,<br>
mâna lui se stinge iar.</p>

<p>Fața pânzei se usucă<br>
și culori și umbre mor.<br>
În privirea lui năucă<br>
e un țipăt de cocor.</p>

<p>Deznădejdea îl cuprinde<br>
și el cade din avânt,<br>
cu mâini reci și suferinde,<br>
cum sunt mâinile de sfânt.</p>

<p>Și din nou se-aprind de milă<br>
și de rouă ochii ei;<br>
în ulcele de argilă<br>
ard și tremură scântei.</p>

<p>Pe vopselele învinse<br>
pică lacrimi feciorești,<br>
și pe mâinile lui stinse,<br>
scrise parcă pe ferești…</p>

<p>Și din nou, zvâcnind, adie<br>
un suspin de vânt răzleț<br>
prin culorile ce-nvie<br>
deșteptate din îngheț.</p>

<p>Fruntea lui din nou străluce,<br>
gura cântă gingășii,<br>
și, trezit, penelul duce<br>
umbrei moarte linii vii.</p>

<p>- Plângi, și-n mine neprihana<br>
se oglindă ca-ntr-un iaz.<br>
Plângi, tu, limpedea mea Oana,<br>
iar icoana ia obraz.</p>

<p>Plângi, si nu pricep ce vlagă,<br>
ce puteri m-au dezmorțit.<br>
Plângi, și pânza stearpă leagă,<br>
ca o creangă, rod sfințit…</p>

<p>Beat, lucrează, cântă, spune.<br>
În genunchi, cum a rămas<br>
ca-ntr-o mare rugăciune,<br>
ea l-ascultă fără glas.</p>

<p>Și, deodată, înțelege<br>
că icoana lacrimi vrea<br>
și că el minuni culege<br>
doar atunci când plânge ea.</p>

<p>Zile trec și nopți ca una,<br>
scuturate din mănunchi,<br>
și fecioara plânge-ntruna,<br>
jos pe lespezi, în genunchi.</p>

<p>Tot mai tinere, mai zvelte,<br>
peste plânsul ei tresar<br>
și vopsele și unelte<br>
și mâini dragi de iconar.</p>

<p>Lacrimi și culori se-mbină<br>
și se fac într-un sărut<br>
ochi de dincolo de vină,<br>
chip de dincolo de lut.</p>

<p>Fata plânge, plânsul suie<br>
și, pe lemn cum stă supus,<br>
e obrazul ei și nu e,<br>
parcă-s ochii ei, și nu-s.</p>

<p>Cu cât urcă, mai cerește<br>
fața Sfintei din vopsea,<br>
trupul fetei se-ofilește<br>
supt de pânza care-l bea.</p>

<p>Cu cât meșterul străluce<br>
în tăria lui de-acum,<br>
ea se frânge ca o cruce<br>
povârnită lângă drum…</p>

<p>Par penelurile torțe,<br>
mâinile, fierbinți cățui,<br>
iar el arde, beat de forțe,<br>
sus, în fericirea lui.</p>

<p>Și nu vede, dintre îngeri,<br>
cum, sub plânsul ne-ntrerupt,<br>
trupul mic e numai frângeri,<br>
tot mai stins și tot mai supt.</p>

<p>Peste râu, la mânăstire<br>
nu mai urcă pasul mic<br>
de logodnică subțire<br>
și sfioasă ca un spic.</p>

<p>Nu mai vine la amiază<br>
cu paner mereu adus,<br>
nici când tainele-nserează<br>
la biserica de sus.</p>

<p>Nici n-aduce, de cu noapte,<br>
pentru bunul iconar,<br>
miere, azimă și lapte,<br>
feciorelnicul ei dar.</p>

<p>Ci, departe,-ntr-o colibă,<br>
ochii vesteji de dogori<br>
cu lumini nu mai îmbibă<br>
nici peneluri, nici culori.</p>

<p>De sub cergă, mâna slabă,<br>
cheamă umbrele de ieri.<br>
Gura tot de umbre-ntreabă,<br>
ofilită de zăceri.</p>

<p>Umbre cheamă, taine-ngână<br>
sau își strigă, lângă pat,<br>
maică blândă si bătrână,<br>
toată bocet si oftat.</p>

<p>- Maică bună, du-te-n goană<br>
la biserica de sus,<br>
unde-un meșter pe-o icoană<br>
numai zâmbete a pus.</p>

<p>Spune-i mirelui, în șoaptă,<br>
că mor ochii stinși de dor,<br>
dar că tot îl mai așteaptă,<br>
scufundați în bezna lor…</p>

<p>Ostenind spre mânăstire,<br>
suie, albă, prin livezi,<br>
pe sub crengi cu patrafire,<br>
o măicuță de zăpezi.</p>

<p>Vine-n zori, la prânz, la cină,<br>
cu trudit și jalnic glas,<br>
mai bătrână când suspină,<br>
și mai albă, ceas de ceas.</p>

<p>- Meștere cu fruntea-n stele,<br>
iconar cu mâini de vis,<br>
să te-aduc dintre vopsele<br>
ochii oarbei m-au trimis.</p>

<p>ți-ai sfârșit de mult icoana,<br>
lângă ea de ce mai stai?<br>
Parcă nu-mi auzi dojana<br>
și n-ai inimă, nici grai.</p>

<p>Ci el glas lumesc n-aude<br>
și nu vede chip străin.<br>
Doar icoana ce-i surâde<br>
îl îmbată ca un vin.</p>

<p>Nici o vorbă nu-l îmbie,<br>
nu răspunde nimănui.<br>
Ca-ntr-o dulce, grea, robie,<br>
stă vrăjit de sfânta lui.</p>

<p>- Meștere pierdut de lume,<br>
făcătorule de sfinți,<br>
ochii oarbei de sub brume<br>
te vor mire; să-i alinți.</p>

<p>Vino de le-nchide rana,<br>
iconar de lângă Rai…<br>
ți-ai sfârșit de mult icoana,<br>
lângă ea de ce mai stai?</p>

<p>Dar el nu mai ține minte<br>
plânsul ochilor secați,<br>
ci de ochii fetei sfinte<br>
se îmbată cu nesaț.</p>

<p>Nu ascultă, nu răspunde,<br>
și, de vrajă istovit,<br>
parcă vrea să se scufunde<br>
în surâsul zugrăvit…</p>

<p>Maica pleacă, maica vine,<br>
pleacă iar cu jalnic pas,<br>
mai bătrână de suspine<br>
și mai albă, ceas de ceas.</p>

<p>- Fata mea, la mânăstire<br>
urc zadarnice poteci.<br>
Nu-i acolo nici un mire…<br>
Sunt doar sfinți și lespezi reci.</p>

<p>Pajiști verzi întind chilimuri<br>
și covoare ca-n povesti,<br>
parcă noi ierusalimuri<br>
cer sosiri împărătești.</p>

<p>Toată floarea neculeasă<br>
pe mormântul alb s-a strâns.<br>
Crăngi în rochii de mireasa<br>
se cutremură de plâns.</p>

<p>Cu suspinele de mână,<br>
toată bocet și lumini,<br>
maică bună și bătrână<br>
rătăcește printre spini.</p>

<p>Urcă pân' la mânăstire<br>
și coboară la mormânt<br>
Nu aduce nici un mire<br>
ochilor ce nu mai sunt.</p>

<p>Urcă iar, cu trudă multă,<br>
printre spinii nesătui.<br>
Nici un mire n-o ascultă<br>
sus, în fericirea lui.</p>

<p>Pașii-abia mai pot s-o poarte<br>
pe poteci cu pietre seci…<br>
El rămâne mai departe<br>
lângă sfinți și lespezi reci.</p>

<p>- Doamne, din lumești podoabe<br>
ridicași, pe trudă grea,<br>
sfinte ziduri basarabe,<br>
limbă vremilor să dea.</p>

<p>De la sfeșnic la icoană,<br>
de la strană la triod,<br>
toate sunt, fără prihană,<br>
darul tău de voievod.</p>

<p>Și, smerit și preajertfelnic,<br>
daniei de peste veac<br>
i-ai pus cel dintâi jertfelnic<br>
lângă cel dintâi colac.</p>

<p>Deci, Măria Ta, se cade<br>
să știi câte sunt și cum:<br>
Iconarul încă șade<br>
în biserică și-acum.</p>

<p>De-a sfârșit de mult cu treaba,<br>
nu vrea galbeni, nici arginți,<br>
dar întârzie degeaba<br>
printre candele si sfinți.</p>

<p>De-a pus magilor privire<br>
și arhanghelilor pas,<br>
într-o galeșă uimire,<br>
lângă sfântă a rămas.</p>

<p>Când călugării l-alungă,<br>
el se-ntoarce mai aprins.<br>
Neagră patimă și lungă<br>
de icoană l-a cuprins.</p>

<p>Vodă zice: știm icoana,<br>
mult ne miră și pe noi.<br>
Parc-un înger și-a pus pana<br>
pe obrajii calzi și moi.</p>

<p>Fruntea-i scrisă — pare-mi-se —<br>
cu penel din alte vieți,<br>
iar surâsu-i smuls, ca-n vise,<br>
ne-nceputei frumuseți.</p>

<p>Bietul vostru meșter, poate,<br>
s-a smintit când a crezut<br>
c-a scos el aceste toate<br>
din vopseaua lui de lut.</p>

<p>S-a smintit și-n pătimirea<br>
grea de vină și alean,<br>
îndrăgind nemărginirea<br>
unui chip nepământean…</p>

<p>Cu mâhnire se cuvine<br>
pândă aspră de pândar.<br>
Azi, icoana nu mai ține<br>
de-un vremelnic iconar…</p>

<p>Ci minunea ei senină<br>
e a rugii celor mulți,<br>
care vin de i se-nchină,<br>
de la Vodă la desculți.</p>

<p>Când o spadă de jăratic<br>
taie zarea, când un bici.<br>
Cerul negru și sălbatic<br>
varsă ploaie cu bășici.</p>

<p>Beznele își fierb ceaunul<br>
sus, pe tunet de potop.<br>
Înc-un fulger, încă unul,<br>
cade-n inimă de plop.</p>

<p>Noaptea joacă-n pielea goală<br>
pe lungi strune de țambal.<br>
Din grozav cazan de smoală<br>
iese râul peste mal.</p>

<p>Se mai rupe-n cer o grindă<br>
sau în iad câte-un zăgaz.<br>
Străjile se-adună-n tindă<br>
cu sudălmi și cu necaz.</p>

<p>Sub puhoaiele zălude,<br>
prin mocirle de nămol,<br>
o nălucă-n straie ude<br>
dă bisericii ocol.</p>

<p>Umbra vine pe șuvoaie,<br>
numai ochi adânci și goi,<br>
numai zdrențe lungi de ploaie,<br>
numai umblet de strigoi.</p>

<p>Cu bufniri de vânt pătrunde<br>
pe fereastră în altar.<br>
Când în beznă se ascunde,<br>
când pe fulger calcă iar.</p>

<p>Pași desculți și uzi coboară<br>
dogorind de-aprins îndemn.<br>
Mâna smulge, ca o ghiară,<br>
Chipul fraged scris pe lemn.</p>

<p>- Nimeni nu ne mai desparte,<br>
Sfântă albă, cer deschis.<br>
Raiul vieții fără moarte<br>
pe obrazul tău e scris.</p>

<p>Chipul Tainei, smuls din cuie,<br>
lângă inimă l-a pus.<br>
parcă-i Oana lui și nu e;<br>
parcă-s ochii ei și nu-s.</p>

<p>Fuge. Fulgerul l-arată.<br>
-Uite meșterul nebun!<br>
Pânda chiuie mușcată,<br>
pașii lui nu se supun.</p>

<p>- Dă-ne meștere, icoana,<br>
unde-alergi, zănatic fur?<br>
Bălțile, zbârlindu-și blana,<br>
cresc ca haitele-mprejur.</p>

<p>Zările-și trimet, grăbite,<br>
către el câte-un hanger.<br>
Bat năpraznic din copite<br>
hergheliile din cer.</p>

<p>Mai adânc la piept își strânge<br>
vraja sfintei fără veac.<br>
Ploaia-n drum se face sânge,<br>
sânge bălțile se fac.</p>

<p>- Meștere beteag de minte,<br>
dă-ne Sfânta înapoi!…<br>
El o strânge mai fierbinte:<br>
o tulpină amândoi.</p>

<p>Mai aproape, mai aproape,<br>
râul spumegă turbări.<br>
Pe dihănii mari de ape<br>
vin pădurile călări.</p>

<p>- Nimeni nu ne mai dezleagă,<br>
Sfântă albă, rai cules.<br>
Ceru-ntreg și lumea-ntreagă<br>
în surâsul tău se țes.</p>

<p>Ape lacome și hoațe<br>
cască negrul lor gâtlej.<br>
Cu icoana strânsă-n brațe,<br>
piere meșteru-n vârtej.</p>

<p>Curgi, lumină, curgi baladă,<br>
și tu, râule senin.<br>
Ziua paște ca o iadă<br>
roua câmpului sorin.</p>

<p>Verde apa de bulboană,<br>
Din adâncuri ce-ai adus?<br>
Ba e zâmbet, ba icoană,<br>
ba e chip căzut de sus…</p>

<p>Uluiți, culeg plutașii<br>
taina galeșului chip.<br>
Mâinile scriu cruci, și pașii<br>
îngenunche pe nisip.</p>

<p>De surâsul blândei fețe<br>
nu se satură cât vor,<br>
Sorb senina frumusețe<br>
cum ar bea dintr-un izvor.</p>

<p>Văd, și nu pricep de unde<br>
s-o fi fost ivit în dar,<br>
din tăceri de ape-afunde,<br>
taina fără de hotar.</p>

<p>Dar, cucernici în smerire,<br>
duc plutașii chipul sfânt<br>
la domneasca mănăstire,<br>
peste vreme și mormânt.</p>

<p>Și minunea din lumină<br>
se re-ntoarce celor mulți,<br>
gloatei care i se-nchină,<br>
de la Vodă la desculți.</p>