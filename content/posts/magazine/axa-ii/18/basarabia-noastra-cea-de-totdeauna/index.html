---
title: Basarabia noastră, cea de totdeauna
date: 2009-06-01T01:00:00Z
year: 2009
month: 2009-06
authors:
  - stefan-plamadeala
series:
  - AXA ANUL II
#  - Axa 18
categories:
tags:
  - Basarabia noastră cea de totdeauna
images:
  - "images/0.jpg"
featured: false
pinned: false
final: true
---
<h2>Republica Moldova de după „revoluție”</h2>
<p>Ce a mai făcut părintele „moldovenilor și al moldovenismului”? A trecut cu fundul dintr-un fotoliu, cel de președinte al țării, în altul tot de președinte — al parlamentului. Curios însă că le păstrează pe ambele pînă în prezent, deci am putea spune că a suferit o operație de mărire de fund.</p>
<p>Vlad Filat încearcă o mică urechere a „eternului președinte” V. Voronin și îl amenință punîndu-i în față Constituția, crezînd poate că această cărțulie încălcată la fiecare pas de băieții deștepți, o să trezească sentimentul civic în inima „celui mai mare dintre moldoveni”:</p>

<h2>Voronin — un președinte ilegal</h2>
<p>„Partidul Liberal Democrat din Moldova a luat act de refuzul deputatului V. Voronin de a demisiona din funcția de președinte al RM și califică acest refuz drept unul ilegal, care urmărește scopul de a uzurpa puterea în stat. Conform articolului 70 și 81 ale Constituției RM, a declarat ieri, în cadrul unei conferințe de presă liderul formațiunii Vlad Filat, atît calitatea de deputat, cît și cea de președinte al țării sînt incompatibile cu exercitarea oricărei funcții retribuite. Totodată, a specificat el, Legea despre statutul deputatului în parlament, prin art. 3 lit. „a”, stipulează expres că mandatul de deputat este incompatibil cu funcția de președinte al R. Moldova. „Constatăm că refuzul deputatului V. Voronin de a demisiona din funcția de președinte al RM este o încălcare gravă a legislației și reprezintă menținerea forțată a puterii de stat”, a spus Vlad Filat.</p>
<p>PLDM cere deputatului V. Voronin să respecte legislația RM, să-și anunțe demisia din funcția de președinte al țării și să exercite atributele acestuia în calitate de președinte al parlamentului, în strictă conformitate cu art. 91 al Constituției privind interimatul funcției de președinte al RM.</p>
<p>Astăzi PLDM va depune o cerere de interpretare a normelor legale la Curtea Constituțională, solicitînd ca aceasta să se pronunțe asupra situației create.” (Timpul, 22 mai 2009)</p>
<p>Între 2 cafele, un comunist de marcă — V. Stepaniuc —, găsește și rezolvă problema învățămîntului din RM.</p>
<p class="fw-bold">Stepaniuc pune la cale, contrar Constituției, ideologizarea totală a învățămîntului</p>
<p>„Cele 60 de mandate în Parlament obținute de Partidul Comuniștilor (PCRM) ca urmare a ultimelor alegeri și speranța că vor reuși să rupă de la opoziție votul de care au nevoie pentru a alege conducerea statului le-au dat aripi comuniștilor. Siguri că în curînd vor deveni „singurii” stăpîni ai republicii, aceștia s-au și apucat de aranjat lucrurile după bunul lor plac. Victor Stepaniuc, cunoscutul moldovenist din tabăra comunistă, spre exemplu, a și început să pună în aplicare planul care, speră el îi va realiza programul de „revoluție moldovenistă” în sistemul de învățămînt. Pentru început, i-a expediat o scrisoare premierului Zinaida Greceanîi. Scrisoare care, cred specialiștii, va duce la introducerea unui regim totalitarist în învățămînt.”</p>
<p>Voi reproduce parțial această „capodoperă” scrisă într-un moment de extaz comunist (cel mai extaz dintre extazuri):</p>
<p>„Stimată Doamnă Prim-ministru,</p>
<p>Educația tinerei generații are loc cu participarea <u>familiei, școlii, societății</u>. Indiscutabil, că toți acești piloni ai educației au fost afectați în ultimii 20 de ani de criza social-economică și spirituală din țară. Majoritatea tinerilor de 15-25 de ani au crescut și s-au format ca cetățeni în aceste condiții nefaste.”</p>
<p>„(…) - Pedepsirea disciplinară , administrativă, penală instigatorilor, adolescenților și tinerilor la acțiuni politice și violente.”</p>
<p>„(…) - Demiterea conducătorilor de instituții care instigă și încalcă legea.”</p>
<p>„În domeniul familiei</p>
<p>- Susținerea financiar-economică a familiei.</p>
<p>- Programul locativ. Ajutorul pentru soluționarea problemei locative a tinerei familii.</p>
<p>- Majorarea salariilor familiilor cu copii. Reducerea impozitelor.</p>
<p>- Sprijin social-educativ pentru 100 mii de copii ai gasterbaiterilor.</p>
<p>- Ridicarea responsabilități familiei pentru educația tinerei generații.</p>
<p>În domeniul vieții social-economice (în raport cu tineretul)</p>
<p>- Reabilitarea economică și socială a localităților. Diversificarea afacerilor în localitățile sătești;</p>
<p>- Readucerea acasă în mod prioritar gasterbairerilor care au familii, copii. Proiecte pentru gasterbaiteri;</p>
<p>- Dialog social permanent pe verticală și orizontală;</p>
<p>- Debirocratizarea administrației centrale și locale. Lupta cu corupția;</p>
<p>- Stabilirea unui control rigid al executării legii în toate domeniile;</p>
<p>- Locuri de muncă accesibile pentru tineri și populația aptă de muncă;</p>
<p>- Ziare proguvernamentale pentru tineret;</p>
<p>- Emisiuni culte și variate pentru tineret, care vor avea ca conținut:</p>
<p>a) Abordarea și soluționare problemelor social-economice a tinerilor;</p>
<p>b) Problemele echității sociale, democrației, libertății;</p>
<p>c) Educație civică și patriotică în societate." (Jurnal de Chișinău, 22 mai)</p>
<p>În urma acestor reforme, Basarabia se va transforma într-un mic paradis: fără corupție, fără birocrație, locuri de muncă plus tînăra generație bine educată de emisiunile culte și ziarele proguvernamentale. Mă îndoiesc că se vor lua măsuri împotriva corupției sau birocrației, dar cele referitoare la „educația” tinerei generații cred că vor fi aplicate cu exces de zel.</p>

<h2>Basarabia sau țara celor 1000 de alegeri</h2>
<p>Părea că s-au liniștit apele în Republica Moldova, comuniștii i-au pus la punct pe „ocupanții și diversioniștii” români, și își făceau planurile de îndobitocire și de căptușirea cît mai intensă a buzunarelor lor cu banii statului, cum însă afirmația după care se ghidează - parafrazîndu-l pe Ludovic al XIV - e „Statul sîntem noi!”, presupun că ei consideră această țară dintre 2 rîuri ca pe un bun al lor propriu, imprescriptibil, inalienabil, lăsat moștenire de „tătuca Stalin”. Ce le-a stricat însă sărbătorirea victoriei în alegeri, încununate de alegerea președintelui țării? Acel mic X de pe hîrtie, care a fost numit atît de ușor „votul de aur”.</p>
<p>Ziua de 20 mai, 101 „doritori de bine”, 2 candidați — Zinaida Greceanîi („zîna” lui Voronin), Stanislav Groppa, ambii plecînd de pe pozițiile unul de actual, celălalt de viitor figurant. Sus-numitul Groppa, a dat cu nasul în groapa predestinată a numelui său și a trecut ca un meteor prin scena politică a zilei, demonstrând că e o nulitate ca și 0-ul trecut în dreptul său la rezultatul final al alegerilor. Zânuța, marioneta lui Voronin, a bifat 60 de voturi, unul singur lipsind pentru a intra mai adînc cu mîinile în bugetul statului din postura de președinte al țării, pînă acum fiind „doar” ministrul Economiei.</p>

<h2>Prima tentativă de alegere a președintelui R. Moldova a eșuat</h2>
<p>„Opoziția s-a ținut de cuvînt și nu a participat la alegerea președintelui R. Moldova. Deputații PCRM (Partidul Comunist din Republica Moldova) și-au dat toate cele 60 de voturi pentru Zinaida Greceanîi, în timp ce contracandidatul neurolog Stanislav Groppa s-a ales cu 0. Cea de-a doua tentativă și ultima pentru alegerea președintelui va fi organizată pe 28 mai. În cazul în care nici de această dată șeful statului nu va fi ales, președintele în exercițiu, Vladimir Voronin, va dizolva parlamentul și va anunța alegeri anticipa- te.” (Timpul, 22 mai 2009)</p>
<p>S-ar părea ca așa-zisa opoziție a dat dovadă de tărie de caracter și integritate, însă dînd la o parte falsa bravură și minciuna, vedem mutarea UE. Din păcate, noi iarăși jucăm rolul de pioni în luptele decisive atît pentru viitorul nostru, cît și cel al neamului. Fiind înconjurați de aceste hiene, noi nu încercăm să le trimitem acolo unde merită — în uitarea definitivă sau în carcera destinată trădătorilor de neam, ci mai rău — ne oferim fără cea mai mică urmă de împotrivire acestor fiare, ele deosebindu-se una de alta doar prin numărul de identificare al zgardei de la gît.</p>

<h2>Vor comuniștii anticipate?</h2>
<p>„Lipsite de echivoc de obicei, declarațiile fruntașilor PCRM ajung să se bată cap în cap atunci cînd vine vorba despre anticipate și rezultatele alegerilor de joia viitoare. Solicitat de jurnaliști după prima încercare de alegere a șefului statului, liderul PCRM, Vladimir Voronin, a declarat încrezător că săptămîna viitoare „vom avea obligatoriu un nou președinte”. De aceeași părere este și Victor Stepaniuc, care susține că PCRM nu vrea alegeri antici- pate. „Noi nu dorim alegeri anticipate și sînt sigur că nici 99 la sută din opoziție nu le dorește. Pentru că ei știu ce vorbește lumea în teritoriu. Populația așteaptă acum soluționa rea problemelor, în condiții de criză. Compromisul este soluția. Cine s-ar fi gîndit că noi am fi putut găsi înțelegere cu Roșca, dar iată că am găsit”, a sfătuit Stepaniuc opoziția, argumentînd că, deși au fost criticate, la momentul respectiv așa-numitele coaliții monstruoase au avut „un rol pozitiv, progresist în timp”.</p>
<p>Pe de altă parte Mark Tkaciuk, despre care se spune că este „creierul” partidului, afirmă că PCRM nu se teme de anticipate și este gata pentru ele. Cît privește alegerile din 28 mai, Tkaciuk nu este la fel de sigur ca șeful lui că totul va decurge bine. El a precizat că nu înaintează „scenarii optimiste”, deoarece trebuie să fie gata „pentru decizii politice cu mult mai serioase”." (Jurnal de Chișinău, 22 mai 2009)</p>
<p>De ziua Înălțării Domnului, comuniștii au mai ieșit în prim-plan simulînd falsa smerenie și încercînd să atragă simpatia poporului cu ajutorul sabiei credinței, cu care în realitate nu au nici cea mai mică tangență, fapt rezultînd doar din noțiunea de comunist, anulînd alegerile din 28 mai și reprogramîndu-le pe data de 3 iunie invocînd motive divine. Bine că nu l-au reprogramat pe data de 1 iunie pentru că atunci cu siguranță și-ar fi reamintit de copilărie.</p>

<h2>Înălțarea Zînei se amînă</h2>
<p>„În lipsa „votului de aut”, comuniștii tergiversează alegerea președintelui R. Moldova pînă miercuri, 3 iunie.</p>
<p>„Astăzi este Înălțarea Domnului, o zi a bucuriei și a împăcării. Nu poate fi o zi a polemicilor și a declarațiilor care ar atrage țara într-o nouă campanie electorală”, a argumentat Maria Postoico, lidera fracțiunii PCRM din Parlament.</p>
<p>Poziția Partidului Liberal Democrat din Moldova față de alegerile parlamentare anticipate rămîne neschimbată. PLDM nu va participa la ședința din 3 iunie. „Amînarea ședinței parlamentului pe 3 iunie nu trebuie legată de Înălțarea Domnului, ci de teama comuniștilor de a-și asuma responsabilitatea pentru opt ani de conducere a R. Moldova”, a declarat președintele PLDM, Vlad Filat.</p>
<p>Mihai Ghimpu, Liderul Partidului Liberal a spus: „Comuniștii sunt în agonie și caută în continuare votul care le-ar permite să aleagă un președinte comunist”.</p>
<p>Liderul Alianței „Moldova Noastră”, Serafim Urechean, a declarat că fiecare parlamentar ales din partea partidului său este liber să voteze cum îi dictează conștiința.</p>

<h2>Comuniștii au cerut o pauză, pentru că e Înălțarea</h2>
<p>Procedura de alegere a șefului statului a fost amînată, ieri, cu votul deputaților comuniști, pentru data de 3 iunie. Solicitarea de amînare a ședinței în cadrul căreia urma să fie ales președintele republicii a fost făcută de șefa fracțiunii comuniste, Maria Postoico, Deputata și-a justificat cererea prin faptul că nu ar fi corect ca de Înălțarea Domnului (sărbătorită joi, 28 mai — n.r.), Parlamentul să discute probleme majore pentru republică, Opoziția consideră însă că comuniștii au amînat ședința pentru că nu au reușit să găsească „votul lui Iuda”.</p>

<h2>Surpriză de Înălțare</h2>
<p>La începutul ședinței în plen a Parlamentului, îndată după aprobarea ordinei de zi, președintele fracțiunii comuniste, Maria Postoico, a propus să fie luată o pauză pînă pe data de 3 iunie. „Astăzi e o mare sărbătoare creștină, Înălțarea Domnului, și nu at fi corect ca într-o asemenea zi să fie discutate probleme majore pentru țară și să fie provocate alegeri anticipate”, și-a motivat cererea Postoico.</p>
<p>Liderul PLDM, Vlad Filat, a cerut însă respectarea ordinei de zi deja aprobate, pentru că societatea este în așteptarea unei decizii. Secretarul fracțiunii AMN, Leonid Bujor, a remarcat, la rîndul său, că prin solicitarea făcută, Postoico încalcă Regulamentul Parlamentului. Toate aceste observații i-au lăsat surzi pe deputații comuniști, care au votat unanim amânarea votului.</p>

<h2>„Au amînat pentru că se tem”</h2>
<p>„Au amânat ședința pentru că încă nu au găsit oaia blestemată”, a opinat după ședință liderul AMN, Serafim Urechean. „Comuniștii nu se tem de Dumnezeu, ci de responsabilitatea care le revine!”, a declarat președintele PLDM, Vlad Filat. „Opoziția va rămîne unită”, a afirmat plin de încredere șeful liberalilor, Mihai Ghimpu. Înainte de începerea ședinței, Urechean anunța presa că pentru a nu fi considerat autoritar, a decis ca de această dată să nu fie adoptată o decizie a fracțiunii vizavi de modul de participare la vot și fiecare deputat să procedeze după cum îi va dicta inima și cugetul.</p>

<h2>„Vreau să fiu președinte și voi fi”</h2>
<p>Îndată după încheierea ședinței-fulger, Urechean a mai făcut cîteva declarații sugestive. Solicitat de presă, Urechean a declarat că a propus PCRM încă în seara zilei de 7 aprilie o coaliție, cu condiția retragerii tuturor acuzațiilor la adresa opoziției. Potrivit liderului AMN, propune- rea lor de compromis rămîne „în picioare”, aceasta fiind ca PCRM să susțină candidatura, desemnată de opoziție, la funcția de șef al statului. Întrebat dacă mai vrea să fie președinte, Urechean a răspuns ferm: „Vreau și în continuare să fiu președinte și voi fi”. Potrivit lui, o altă soluție de compromis ar fi ca Vladimir Voronin să se retragă din toate funcțiile pe care le exercită și doar atunci va putea fi inițiat un dialog.</p>

<h2>Pauză pentru „negocieri”</h2>
<p>PCRM rămîne însă pe pozițiile vechi și anunță că nu-și va schimba candidații (Zinaida Greceanîi și Andrei Neguță) la funcția de președinte al țării, pentru alegerile din 3 iunie. „Din punct de vedere procedural, nu putem face acest lucru”, a membrul PCRM, Mark Tkaciuk. Același lucru a fost susținut și de președintele Parlamentului, Vladimir Voronin, care a mai declarat după ședința fracțiunii comuniste că „sunt o sută de procente șanse ca președintele să fie ales la 3 iunie”. „PCRM nu vrea anticipate, Dacă doream acest lu- cru, procedam exact ca și la prima încercare de alegere a șefului statului, obțineam 60 de voturi, pentru ca ulterior să dizolvăm Parlamentul și să anunțăm alegeri anticipate”, a mai spus Voronin. Speakerul a mai adăugat că PCRM nu caută nici un vot și că în pauza luată pînă la 3 iunie, „ei vor încerca să-i convingă pe toți să conștientizeze situația”. (Jurnal de Chișinău, 29 mai)</p>

<h2>Limba română sună rău în urechile rușilor</h2>
<p>Rușii au mai aruncat puțin gaz pe foc, și continuă campania de ponegrire a lucrurilor sfinte ale românismului — limba și istoria —, ambasadorul Rusiei oprindu-se de data aceasta la limba română ce zgârie urechile fine ale rusofonilor sau rusofililor din Basarabia. Pentru istorie și celelalte sînt lingăii din jurul lui Voronin, acum problema limbii fiind una de „importanță capitală” în contextul trezirii unor sentimente puțin mai românești.</p>

<h2>„Moscova vrea oficializarea limbii ruse în R. Moldova”</h2>
<p>Ambasadorul Federației Ruse la Chișinău, Valeri Kuzmin, se pronunță pentru oficializarea statutului limbii ruse în Republica Moldova, mai ales în contextul evenimentelor postelectorale din această țară. Ambasadorul rus a declarat miercuri la Chișinău, la deschiderea unei reuniuni regionale a rușilor, că situația postelectorală din Republica Moldova necesită a fi examinată, inclusiv în contextul asigurării drepturilor concetățenilor ruși, în primul rînd fiind vorba despre oficializarea statutului limbii ruse.</p>
<p>Kuzmin a remarcat că în contextul alegerilor parlamentare „nu a fost observată nicio dinamică pozitivă în legătură cu această chestiune”. Din contra, în perioada agravării situației politice interne imediat după alegeri s-a observat și o acutizare a relațiilor interetnice, a spus ambasadorul rus.</p>
<p>Referindu-se la protestele anticomuniste din 6-7 aprilie de la Chișinău, el a declarat că majoritatea populației rusofone și-a demonstrat interesul pentru consolidarea statalității moldovenești și nu a participat la acțiunile respective.</p>
<p>La Chișinău se desfășoară în această săptămînă Conferința regională a organizațiilor etnicilor ruși din Republica Moldova, Ucraina și Belarus. Introducerea limbii ruse ca a doua limbă de stat a fost cerută și anterior de etnici ruși sau chiar politicieni de la Chișinău.</p>
<p>Deși limba rusă nu este oficială, ea are un statut deosebit în Republica Moldova. Majoritatea actelor oficiale sunt emise în două limbi, ședințele parlamentului sunt traduse în limba rusă, iar mai multe persoane de rang înalt, între care miniștri și deputați, nu cunosc, sau cel puțin nu vorbesc limba română, sau „moldovenească”, cum o numesc ei." (Jurnal de Chișinău, 29 mai)</p>

<h2>„Din 2 rele aleg răul mai bun”<br>Există „rău bun”?</h2>
<p>De ce trebuie ca anume noi să fim cobaii afirmației de mai sus? De ce nu putem alege binele, de ce nu putem merge pe acel drum pe care au mers strămoșii noștri și pentru care și-au dat viața? De unde atîta indiferență? Nu cred că în dreptul numelui de român putem trece calificativul de nepăsător, lenos și trădător. Deci nu românii decid soarta, ci veneticii sau vînzătorii de țară.</p>
<p>Pe 3 iunie vom avea în Republica Moldova sau certitudinea unui președinte comunist sau cea a alegerilor anticipate, din păcate a 3-a variantă nu există. Unde ne duc aceste fapte? Cu siguranță tot mai departe de simțămintele românești și tot mai aproape de zombificare și sclavie atît morală cît și fizică. Problema e cea a stăpînului — vom fi vaca de muls a „măicuței” Rusia, sau viitor mediu de exploatare pentru UE.</p>
<p>Nu vrem binele, fugim de el, de ce sîntem atât de sado-masochiști? Am răbdat zeci de ani prostia, trădarea, jugul străin, minciuna, însă totul are și o limită — care poate fi sau moartea neamului sau ruperea lanțului care ne asuprește.</p>
<p>Nu înțeleg cum de acest virus al politicianismului poate intoxica într-atît mintea, dar mai rău sufletul oamenilor, făcînd din ei robii acestor josnici farsori. Facem din ei idoli, ne închinăm în fața lor, îi considerăm cei mai merituoși și mai buni dintre oameni doar prin prisma unei propagande favorabile și a poziției ocupate undeva „sus”. Nu vedem că ei sînt cangrena societății, sînt acei trântori cu foame de lup, motto-ul lor e: „Pe cel mai slab ca mine îl distrug, pe cel mai puternic îl lingușesc.” Sistemul e puternic, nu poți lupta singur împotriva obișnuinței de sclav, a întunericului indus de mass-media, împotriva acestei religii care pînă la urmă e democrația, acceptată de majoritatea oamenilor ca sistem perfect, aducător de fericire și bine. Pot însă să strig „Treziți-vă!”, și să afirm cu tărie că unicul sistem care convine tuturor românilor, e cel care va pune în fruntea lui pe adevărații patrioți și români, pe cei capabili nu de declarații ci de fapte, pe cei ce se vor sacrifica pe altarul lui Dumnezeu și al neamului cu bucuria că fac ceea ce trebuie să facă.</p>