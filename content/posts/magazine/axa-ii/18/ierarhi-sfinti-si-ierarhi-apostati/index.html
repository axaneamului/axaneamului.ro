---
title: Ierarhi sfinți și ierarhi apostați
date: 2009-06-01T10:00:00Z
year: 2009
month: 2009-06
authors:
  - danion-vasile
series:
  - AXA ANUL II
#  - Axa 18
categories:
tags:
images:
featured: true
pinned: false
final: true
---
<p>Lupta dintre ierarhii slujitori ai lui Hristos şi ierarhii slujitori ai diavolului nu este o problemă recentă. De la începutul Bisericii şi până la sfârşitul lumii va exista acest conflict. În secolul al IV-lea, considerat secolul de aur al creştinătăţii, Sfântul Chiril al Ierusali­mu­lui scria: „Să nu te tulburi dacă vei auzi că merg până la văr­sa­rea sângelui episcopi împotriva episcopilor, clerici îm­po­triva clericilor şi popoare împotriva popoarelor. (…) Da­că în­tre apostoli a fost vânzare, te mai miri dacă între episcopi este ură de fraţi?” – Sfântul Chiril al Ierusalimului, Cateheze, E.I.B.M.B.O.R, Bucureşti, 2001, p. 251. În viaţa Sfântului Sfinţit Mucenic Proterie, Patriarhul Alexandriei (prăznuit pe 28 februarie), citim cum un preot eretic – Timotei Elurul – se arăta monahilor ca şi cum ar fi fost înger, îndemnându-i să îl dea jos pe Sfântul Proterie de pe scaunul patriarhal şi să îl aşeze pe el patriarh. Deşi pare greu de crezut, totuşi monahii au putut cădea în această înşelare. Crezând că li s-a arătat un înger, monahii l-au ucis – în baptisteriu – pe sfântul patriarh. Locul său a fost ocupat de ereticul Timotei Elurul. Acesta a făcut parte din marea ceată de episcopi – se spune că au fost aproape cinci sute – care au semnat în anul 476 Enciclica împăratului Vasilisc în care s-a dat anatemei Sinodul Ecumenic de la Calcedon. Conflictul dintre Sfântul Proterie şi ereticul Timotei are rezonanţe, în istorie, până în vremurile noastre. Creştinilor le este destul de uşor să recunoască cine sunt urmaşii lui Timotei. Să ne rugăm să ne trimită Dumnezeu şi urmaşi ai Sfântului Proterie…</p>
<p>***</p>
<p>În Alexandria, cetatea Egiptului, luând scaunul patriar­hiei Dioscor ereticul, după moartea Sfântului Chiril, şi umplân­du‑se tot Egiptul de eresul său, era un preot drep­t­credincios şi nebi­ruit în creştineştile dogme, anume Proterie, sfânt cu viaţa şi plin de înţelepciunea cea insuflată de Dumnezeu. Acesta, văzând pe mulţi abătându‑se la eresul patriar­hului, care bârfea că este o fire în Hristos, li se împo­trivea tare cu cuvinte nebiruite. Iar pa­triar­hul Dioscor se mâhnea asupra lui; însă vrând să‑l aducă la unirea sa cea răucredincioasă, îl momea cu înşelăciune, cinstindu‑l cu pro­to­popia. Dar nimic n‑a sporit, deoarece Sfân­tul Proterie era tare în credinţă, ca unul ce învăţase bine dreapta credinţă de la Prea Sfinţitul Chiril, care fusese mai înainte patri­arh al Alexan­driei.</p>
<p>După aceasta, adunându‑se în Calcedon, pe vremea îm­pă­răţiei lui Marcian, al patrulea Sinod al Sfinţilor Părinţi din toată lumea, Dioscor a fost mustrat pentru eresul său şi a fost osândit la depărtarea din treapta patriarhiei şi la despărţirea de Bise­rică. Fiind izgonit în ţara Paflagoniei, în cetatea ce se numea Gangra, a murit acolo după câtăva vreme. Iar în Alexandria, după lepădatul Dioscor, a fost ales de credin­cioşii arhierei, de clerici şi de drept-credincioşii din patriarhi­cescul scaun Sfântul Proterie, bărbat cu adevărat vrednic de o treaptă ca aceea. Dar poporul de obşte al Alexandriei, cel adăpat cu erezia lui Dioscor, şi unii clerici care se vătămaseră cu erezia nu primeau alegerea lui Proterie.</p>
<p>Deci, alegându‑se patriarh Sfântul Proterie de cei cre­dinci­oşi, a ocupat scaunul şi a început a preamări credinţa cea dreaptă, întărită de Sinodul Sfinţilor Părinţi din Calcedon. Apoi s‑a făcut gâlceavă şi tulburare, pentru că unii din clerici, între care erau mai de frunte preotul Timotei, care se poreclea Eliur şi diaconul Petre Mongos, amândoi sfinţiţi de Dioscor şi plini de eresul acestuia, s‑au despărţit de soborul bisericesc, nevoind să aibă îm­părtăşire cu Sfântul Proterie şi făceau dez­binare în po­por, pornindu‑l spre gâlceavă. Deci era mare dezbinare în Bise­rica Alexandriei. Unii se ţineau de acest nou patriarh, socotind bine Ortodoxia, iar alţii, poftind iarăşi pe Dioscor şi blestemând dog­mele Sinodului din Calcedon. Apoi gâlcevindu‑se şi făcând răz­boi unii cu alţii, îndrăzneau şi asupra patriarhului; căci stri­gau nepricepuţii tulburători asu­pra Sfântului Proterie, numindu‑l desfrânat, deoarece, fiind în surghiun arhiereul Dioscor, i‑a luat mireasa lui, adică Sfânta Biserică; apoi mai zi­ceau că Proterie este şi eretic, şi nevrednic de treapta patriarhiei.</p>
<p>Deci, Sfântul Proterie, răbdând multe primejdii, prin tulbu­rarea poporului eretic, şi temându‑se de ucigaşele mâini, a avut neapărată nevoie de oaste pentru apărarea să­nătăţii sale; căci tot­deauna îi era frică, aşteptând năvălirea poporului, fiindcă şi asu­pra începătorilor curţii sale se răscu­lase şi se por­nise şi asupra împărăteştii oşti, care se afla în cetate. Căci în acea vreme, venind în cetate omul împăratului din Tebaida, ca să împace tulburarea, popoarele aruncau cu pietre asupra osta­şilor care intrau cu dân­sul. Iar ostaşii, vă­zând răscularea popo­rului, au alergat în lăcaşul ce se numea Serapidis şi s‑au închis într‑însul; iar poporul, aler­gând, a împresurat lăcaşul şi, luându‑l, au ars cu foc de vii pe ostaşii de acolo.</p>
<p>Auzind de aceasta, dreptcredinciosul împărat Marcian s‑a mâniat foarte şi a trimis oaste mai mare, care a smerit pe cetă­ţeni şi popor, luând grâul şi hrana cetăţii, care se aducea în Ale­xandria cu corăbiile din cetăţile şi hotarele Egiptului, şi porun­cind să nu le mai ducă în Alexandria, ci în Pilusia, iar de acolo în Constantinopol. A mai luat de la alexandrini şi băile popo­rului şi alte lucruri mai plăcute; apoi le‑a oprit toată libertatea şi obişnu­itele privelişti. De acest lucru supărându‑se cetăţenii, şi mai ales pentru lipsa pâinii, fiind cuprinşi de foame, s‑au smerit şi au ru­gat pe prea sfinţitul Patriarh Proterie să se ducă să roage pe îm­părat pentru dân­şii. Deci, ducându‑se prea sfinţitul patri­arh, a înduplecat pe împărat pentru cetatea sa şi a câştigat toate cele ce­rute, căci s‑a dăruit cetăţii libertatea cea dintâi şi pâinea li s‑a în­tors. Apoi a vieţuit arhiereul lui Dumnezeu în pace câtăva vreme pe scaunul său. Iar pe Timotei Eliur, cel ce n‑a voit să se pocă­iască, şi pe gâlcevitorii cei răi, i‑a despărţit de Biserică.</p>
<p>După aceasta a murit dreptcredinciosul împărat Marcian şi tulburătorii eretici şi‑au înălţat iarăşi cornul lor, începând a în­demna la gâlceavă şi tulburare pe poporul cel nepriceput şi n‑au în­cetat până ce nelegiuiţii nu şi‑au săvârşit răutatea lor. Căci Ti­motei Eliur, fiind viclean, înşelător şi vrăjitor, cu meş­teşug i‑a amăgit pe monahii din Egipt care vieţuiau în mă­năstiri şi în si­hăstrii. Astfel, căutând o noapte fără lună şi acoperindu‑se cu îm­brăcăminte întunecoasă, a înconjurat chiliile călugăreşti, chemând pe nume pe fiecare şi când răs­pundea fiecare din ei şi întreba cine este şi ce îi trebuie, el le zicea: „Eu sunt unul din slujitoarele du­huri, trimis de la Dumnezeu ca să nu aveţi îm­părtăşire cu Proterie şi soborul din Calcedon să nu‑l primiţi; iar pe Timotei Eliur să‑l puneţi episcopul Alexandriei”. Astfel vi­cleanul înşelă­tor, ajutându‑i diavolul, i‑a amăgit cu farmece. Iar aceia, neînţele­gând meş­teşugul vrăjmaşului, au crezut minci­una ca pe un ade­văr şi, spunând unul altuia arătarea cea înge­rească, s‑au sfătuit şi s‑au adunat în număr mare. Deci s‑au dus cu mânie în Alexan­dria, ca la război, asupra celui nevinovat dreptcre­dincios ar­hiereu al lui Dumnezeu, Proterie, vrând să‑l izgo­nească din biserică.</p>
<p>În acea vreme Timotei, îndemnând în Alexandria pe unii cu amăgire, iar pe alţii în taină, şi‑a adunat o ceată mare de tul­bu­rători şi, socotind vreme lesnicioasă, când Dionisie antipatul nu era în cetate, ci zăbovea în părţile de sus ale Egiptului, a mers în biserică cu mult popor şi cu ostaşi înar­maţi şi cu mona­hii care veniseră la dânsul, având cu sine doi episcopi lepădaţi pentru credinţa lor cea rea; asemenea şi cu clericii care erau go­niţi pentru alte pricini. Deci s‑a sfinţit Timotei de episcopii cei lepădaţi şi s‑a numit patriarh al Alexandriei, netemându‑se de canoanele biseri­ceşti, căci de la le­gile împărăteşti nu aştepta vreo judecată, pentru că toată nă­dejdea sa îşi pusese în poporul cel tulburat şi în mul­ţimea monahilor celor amăgiţi. Iar prea sfinţitul Patriarh Proterie, văzând acea tulburare şi neavând ajutor şi apărare de la nimeni, nefiind în cetate antipatul, a gân­dit să fugă şi, tăinu­indu‑se de toţi, noaptea a ieşit din cetate. Şi odihnindu‑se el la un loc ascuns, i s‑a arătat în vedenie Sfântul prooroc Isaia, zicându‑i: „Întoarce‑te în cetate, căci eu aştept să te iau pe tine”.</p>
<p>Această vedenie luând‑o în seamă prea sfinţitul Proterie şi cunoscând mucenicescul sfârşit ce‑i va fi, s‑a întors şi a in­trat în botezătoarea bisericii. Iar tulburătorii, căutând pretu­tindeni pe Proterie, s‑au înştiinţat că este în botezătoare şi mai întâi l‑au în­cuiat acolo, apoi intrând la dânsul cei înşelaţi de Timotei, l‑au ucis cu nemilostivire cu ciomegele de trestie pe care le purtau în mâini şi care aveau în capete fier ascuţit. Apoi au ucis şi pe alţi şase oameni care erau cu dânsul. Deci au vărsat sânge nevino­vat într‑acea vreme, când Paştele nos­tru, Hristos, pentru noi S‑a jert­fit, căci era ziua Sâmbetei celei Mari când s‑a săvârşit acea cum­plită ucidere. Dar nu le era destul ucigaşilor, ci cei ce nu se sătu­raseră de sângele cel ne­vinovat, mai mult şi‑au întins rău­tatea lor. Căci, legând tru­pul cel mort al Sfântului Proterie de picioare, l‑au tras în mij­locul cetăţii, bătându‑i şi zdrobindu‑i în bucăţi mădula­rele lui. Iar unii, mai fără de omenie, rupeau tru­pul lui cu dinţii, ca fiarele şi câinii; apoi, aprinzând un foc mare, l‑au ars şi l‑au fă­cut cenuşă şi praful în vânt l‑au aruncat. După aceea cu po­runca celui fără de lege patriarh al lor, Timotei, au ars şi sca­unul patri­arhiei, pe care şezuse Sfântul Proterie, ca şi cum era întinat de el, singuri necuraţi fiind ei.</p>
<p>După o ucidere cumplită ca aceea a Sfântului Proterie, min­cinosul patriarh Timotei Eliur a trimis pe ostaşii săi în toate cetă­ţile Egiptului ca să gonească pe dreptcredincioşii arhierei, iar în locul acelora să aşeze pe alţii, pe care singur i‑a pus. Atunci epis­copii şi clericii cei necăjiţi şi toţi cei ce erau drept­credincioşi, au scris cu lacrimi împăratului Leon, cel ce după Marcian se alesese, cum şi la prea sfinţitul Anatolie, patriarhul Constantinopolului, înştiinţându‑l de toate cele ce se făcuseră, şi rugându‑l să izbă­vească Biserica Alexandriei de o tiranie ca aceea. Iar împăratului şi patriarhului le‑au fost jale de uciderea nevinovatului arhiereu al lui Dumnezeu, Proterie. Şi îndată, trimiţând împăratul pe dre­gătorii săi cu oaste mare, au pedepsit pe cei ce au tulburat liniş­tea; pe unii cu tăierea mâinilor, pe alţii cu tăierea limbii, iar pe al­ţii în legături şi în temniţe, pe alţii cu bătăi şi cu izgoniri; dar pe Timotei Eliur, mincinosul patriarh, cu episcopii şi cu clericii lui, l‑au trimis la judecata duhovni­cească.</p>
<p>Deci, judecându‑se Timotei de dreptcredincioşii arhierei, a luat plată după lucrurile sale, că nu numai de arhierie, ci şi de creştinătate înstrăinându‑se, l‑au trimis în surghiun, în cetatea Gangra, unde s‑a săvârşit şi Dioscor, învăţătorul său. Iar în lo­cul lui s‑a ales la Patriarhia Alexandriei alt Timotei, care se chema Salofachiul, bărbat dreptcredincios şi înţelept, care pen­tru bunul său obicei era iubit. Astfel a primit pace şi linişte Bise­rica lui Hristos cea din Alexandria care, cu dreaptă credinţă, slăveşte pe Tatăl şi pe Fiul şi pe Sfântul Duh, pe Unul în Treime Dumnezeu, Căruia se cuvine slava în veci. Amin.</p>
<p>(Din volumul Acceptăm unirea cu monofiziţii?, autori – Ion Vlăducă, drd. Dumitru Popescu şi drd. Dumitru Fecioru, Editura Predania, 2008, pp. 296-300.)</p>
<p>Răspunsul Comitetului Ortodox Oriental la Raportul Comitetului Interortodox privind ridicarea anatemelor şi restabilirea comuniunii</p>
<p>(Întrunirea Comisiei Mixte de Dialog Teologic)</p>
<p>Chambesy, 1-6 noiembrie 1993</p>
<p>Notă: Documentul prezentat aici este preluat din volumul „Sunt anticalcedonienii ortodocşi”, Editura Evanghelismos, 2007, pp. 186-188. Din document reiese clar faptul că ereticii anticalcedonieni nu vor să recunoască ultimele patru Sfinte Sinoade Ecumenice. De altfel, patriarhul copt Shenouda al III-lea a mărturisit – în faţa Comisiei Interortodoxe de Dialog cu Bisericile Vechi Orientale, în februarie 1979 – că e imposibil ca anticalcedonienii să îşi revizuiască poziţia faţă de Sfântul Sinod de la Calcedon: „Cât priveşte Sinoadele Ecumenice, acceptăm pe primele trei dintre acestea…. Respingem însă Sinodul de la Calcedon… Pot să vă spun cu totul deschis că nu e cu putinţă ca Bisericile Orientale să accepte Sinodul de la Calcedon… Aveţi şapte Sinoade Ecumenice. Dacă vă lipseşte unul, nu aveţi multe de pierdut” (S.A.O., p. 30). Din documentul de faţă se vede însă că ni se cere să „pierdem” nu un sinod, ci patru…</p>
<p>Oricât ar părea de ciudat, aroganţa anticalcedonienilor nu se opreşte aici. În „Întâlni­rea subcomitetelor pentru dialogul teologic dintre Bisericile ortodoxe Răsăritene şi Bisericile Vechi Orientale”, care a avut loc la Mănăstirea Pendeli din Grecia în anul 1973, un teolog eretic a spus: „În lumina noii înţelegeri, fiecare parte ar putea să accepte orice îi este potrivit ei din hotărârile celor şapte si­noade. Nu există nicio obligaţie pentru nicio parte de a recu­noaşte hotărârile celor patru sinoade de după Sinodul Ecumenic de la Efes din 431.” (Din volumul Acceptăm unirea cu monofiziţii?, autori – Ion Vlăducă, drd. Dumitru Popescu şi drd. Dumitru Fecioru, Editura Predania, 2008, p. 148). Altfel spus, nu numai că anticalcedonienii nu vor să recunoască ultimele patru Sfinte Sinoade Ecumenice, dar vor să ne convingă şi pe noi să le minimalizăm valoarea, să le considerăm opţionale, lipsite de importanţă.</p>
<p>În contrast cu această poziţie rătăcită stă cea a Arhiepiscopului ortodox Ieronim Kotsnonis: „Biserica a pretins dintotdeauna o unitate absolulă în dgomă, iar atunci când s-a pus problema să se cadă la înţelegere cu ereticii din afara ei, a preferat să-i menţină pe aceştia separaţi de ea decât să accepte falsificarea dogmei şi a unirii mincinoase şi înşelătoare cu aceştia” (S.A.O., p. 27). Este de neînţeles cum, la doi ani de la semnarea documentului de mai jos, Sfântul Sinod al Bisericii Ortodoxe Române – în 8-9 decembrie 1994 – face referire la o „mărturisire comună a aceluiaşi conţinut al credinţei comune” cu Bisericile necalcedoniene. Unde mai este credinţa comună, când ereticii resping ultimele patru Sfinte Sinoade Ecumenice? Sau în ce măsură şi-a păstrat Biserica Ortodoxă Română dreapta credinţă în decembrie 1994?</p>
<p>1. Regretăm că trebuie să ne exprimăm profunda nemulţumire cu privire la raportul prezentat de Comitetul Interortodox asupra ridicării anatemelor şi restabilirea comuniunii. Limbajul raportului nu pare să corespundă adevărului înţelegerii mutuale şi spiritului de concordie la care am ajuns la întrunirea mixtă de la Chambesy, în 1990.</p>
<p>Considerăm că limbajul care a constituit, de asemenea izvorul diviziunii noastre originale, ar putea fi într-adevăr folosit pentru transmiterea rezultatelor pozitive ale acordurilor mutuale în cadrul Bisericilor noastre locale şi ridicarea problemei referitoare la dificultăţile rămase.</p>
<p>Considerăm că este inutil să ne întoarcem la problemele complexe ale trecutului pe care considerăm că le-am rezolvat printr-o muncă deosebită şi cu ajutorul lui Dumnezeu. Bisericile noastre ne-au autorizat să continuăm dialogul şi să construim unitatea dintre cele două familii ale noastre numai pe baza acordurilor precedente.</p>
<p>2. Acordul la care am ajuns la Chambesy în 1990 cu privire la sinoadele ecumenice nu implică acceptarea celor patru sinoade ulterioare ca ecumenice. Astfel încât propunerea din raport (punctul 6 de exemplu) creează un obstacol major în calea realizării comuniunii ecleziale depline. Recunoaştem că oamenii noştri sunt extrem de sensibili la o asemenea propunere.</p>
<p>Drept pentru care ţinem să ne reafirmăm opinia:</p>
<p>a) că anatemele împotriva tuturor sinoadelor şi persoanelor vor fi ridicate fără a se menţiona numele lor.</p>
<p>b) că ridicarea anatemei unui sinod sau a unei persoane nu implică acceptarea acelui sinod, sau recunoaşterea acelei persoane ca sfântă.</p>
<p>c) că fiecare Biserică sau familie de Biserici poate ridica anatemele în felul în care consideră mai potrivit.</p>
<p>3. În ce priveşte interpretările istorico-teologice cu privire la însăşi cauza diviziunii, ambele noaste familii au ajuns la concluzia că aceasta nu a fost provocată de vreo „înţelegere eronată”, ci de deosebirile de formulare ale aceluiaşi adevăr, agravate de factorii politici sau culturali. În urma acestei neînţelegeri comune am respins împreună atât erezia nestoriană cât şi pe cea eutihiană. Ne-am acceptat reciproc întrucât am susţinut cu loialitate aceeaşi credinţă apostolică şi aceeaşi învăţătură hristologică a Părinţilor noştri comuni.</p>
<p>4. Deşi recunoaştem necesitatea pomenirii Întâistătătorilor Bisericilor locale autocefale în liturghiile comune prilejuite de ocazii speciale, ca semn al comuniunii noastre, ţinem să subliniem faptul că o Biserică locală nu este obligată să comemoreze sfinţii altei Biserici locale.</p>
<p>5. Recunoaştem semnificaţia oficierii şi proclamării comuniunii noastre într-un act solemn, în contextul Liturghiei euharistice. Totuşi, nu suntem de acord cu „lectura solemnă a unui Act”, aşa cum se propune în Raport. Actul simbolic al restabilirii comuniunii ar putea fi discutat în viitor de un comitet competent pe măsură ce ne apropiem de acel mare eveniment.</p>
<p>6. Este nevoie de unele clarificări cu privire la:</p>
<p>a) paragraful 9 al Raportului privind organizarea comună a administraţiei bisericeşti</p>
<p>b) semnificaţia Dipticelor în Biserica Ortodoxă din ziua de azi.</p>
<p>Am început dialogul teologic dintre cele două familii ale noastre cu speranţa arzătoare că vom ajunge într-o zi la consensul deplin, care să ne ducă la restabilirea comuniunii. Călăuziţi de Duhul adevărului şi unităţii, am realizat acordul total asupra celei mai dificile probleme de doctrină care ne-a divizat. Acum sarcina noastră permanentă este să completăm edificiul unităţii pe acest teren comun şi solid. Apreciem toate semnalele pozitive din Raport, în aceasta direcţie, chemăm la îndepărtarea obstacolelor rămase şi ne exprimăm angajamentul faţă de sarcina urgentă şi comună ce ne stă înainte.</p>
<p>Poziţia B.O.R. este „străină de cugetarea Bisericii Soborniceşti”</p>
<p>fragment din Memoriul Comunităţii Sfântului Munte – 14/27 mai 1995</p>
<p>„… adresându-ne:</p>
<p>– Sanctităţii Sale Patriarhului ecumenic Bartolomeu şi Sfântului Sinod Patriarhal de la Constantinopol,</p>
<p>– Prea Fericiţilor Întâistătători ai Patriarhiilor istorice şi ai celorlalte Patriarhii şi Ierarhilor Sfintelor Sinoade din cadrul acestora,</p>
<p>– Sfinţitului cler ortodox şi poporului binecredincios de pretutindeni,</p>
<p>Denunţăm cele de mai jos:</p>
<p>(…) 10. Decizia Sfântului Sinod al Bisericii Ortodoxe a României [din 8-9 decembrie 1994] ca fiind străină de cugetarea Bisericii Soborniceşti, din următoarele motive:</p>
<p>a. Consideră că anatemele îndreptate împotriva ereticilor au fost aruncate de Sinoadele Ecumenice în duhul lipsei de dragoste, în vreme ce astăzi, când există dragoste, unirea poate fi lesne înfăptuită. În acest fel se aduce o hulă foarte grea împotriva Duhului Sfânt, sub inspiraţia Căruia au fost luate aceste hotărâri şi împotriva memoriei dumnezeieştilor Părinţi, pe care Biserica îi numeşte teofori (purtători de Dumnezeu), guri ale Cuvântului, organe ale Duhului etc;</p>
<p>b. Propune un fapt nemaiîntâlnit în istoria Bisericii: înlocuirea autorităţii Sinodului Ecumenic cu consensul Sfintelor Sinoade locale.</p>
<p>c. Aprobă organizarea de programe pentru a face cunoscute credincioşilor deciziile luate de Comisia Mixtă, fără ca toate Bisericile Ortodoxe să se fi pronunţat în prealabil în consens. Acest fapt este întristător şi vătămător pentru poporul român evlavios.</p>
<p>Inima noastră se umple de o mâhnire nespusă din pricina acestei decizii a Bisericii Ortodoxe a României.” (S.A.O., p. 42.)</p>
<p>„Destui Ierarhi ai Bisericii Ortodoxe ne-au mărturisit că nu au fost deloc informaţi în legătură cu cele întâmplate în cadrul Dialogului Teologic şi că nu vor primi niciodată vreo unire din partea anticalcedonienilor şi a Sinoadelor Ecumenice. Întrebăm. Este justificată o asemenea lipsă de informare a Ierarhilor Bisericii direct interesaţi, mai cu seamă când sinodalitatea este o condiţie obligatorie în abordarea unor chestiuni atât de serioase? (…) Afirmăm cu smerenie că suntem mişcaţi de un sentiment de responsabilitate şi nu urmărim altceva decât reaşezarea cât mai grabnică a Dialogului pe baze corecte, în aşa fel încât şi noi ortodocşii să ne păstrăm integră Credinţa dreptslăvitoare, dar şi anticalcedonienii să aibă posibilitatea de a se întoarce la adevărata Biserică a lui Hristos, de care sunt separaţi de cincisprezece veacuri.</p>
<p>Credem că, prin harul lui Dumnezeu, strădania coroborată a tuturor mădularelor Bisericii va avea rezultate pozitive.</p>
<p>Însă, în cazul în care unirea se va înfăptui împotriva Unicului Adevăr – să nu fie! – declarăm clar şi categoric că Sfântul Munte nu va accepta o astfel de unire mincinoasă.</p>
<p>Toţi reprezentanţii şi Întâistătătorii celor douăzeci de Sfinte Mănăstiri ale Sfântului Munte Athos reuniţi în Sinaxă.” – (S.A.O., pp. 43-44)</p>
<p>Despre cenzurarea cultului ortodox şi noua inchiziţie ecumenistă</p>
<p>Pentru creştini, cultul Bisericii Ortodoxe este o ade­vărată şcoală. Slujbele îi în­­vaţă pe creştini să Îl cunoască pe Dumnezeu, să în­ve­ţe să Îl iubească şi să se iubească unii pe alţii. Bo­gă­ţia slujbelor îi face să devină cu adevărat teo­logi – vor­bitori cu şi despre Dumnezeu. Mulţi oa­meni sim­pli, neştiutori de carte, au urcat pe culmile în­ţe­lep­ciu­nii hrănindu‑se doar cu cele auzite la Bi­se­ri­că. Cul­tul Bisericii face Tradiţia vie în vremu­rile noas­tre. El exprimă învăţăturile dogmatice ale Bi­se­ri­cii, fi­ind o cateheză continuă prin care credin­cio­sul este ur­cat pe treptele cunoaşterii lui Dumne­zeu…</p>
<p>În Catehismul ortodox se afirmă că „Biserica e păzitoarea, tâlcuitoarea şi propovăduitoarea fără greş a Descoperirii dumnezeieşti şi, prin aceasta, a Tradiţiei”. Apoi se arată care sunt izvoarele Sfintei Tradiţii: „Conţinutul Sfintei Tradiţii, adică al Tradiţiei apostolice, a fost fixat de Biserică în opt izvoare şi anume:</p>
<p>Simbolurile de credinţă (…)</p>
<p>Cele 85 de canoane apostolice;</p>
<p>Definiţiile dogmatice şi canoanele celor 7 Sinoade Ecumenice şi ale celor 9 Sinoade particulare (aprobate de Sinodul Trulan);</p>
<p>Mărturisirile de credinţă ale martirilor;</p>
<p>Scrierile Sfinţilor Părinţi;</p>
<p>Cărţile de slujbă ale Bisericii şi</p>
<p>Mărturiile istorice şi arheologice referitoare la credinţa creştină apostolică.”</p>
<p>Un creştin, citind că unul din cele opt izvoare ale Sfintei Tradiţii este cel al cărţilor de cult, şi citind că Biserica este păzitoarea Sfintei Tradiţii, trage concluzia că nimeni nu va îndrăzni să cenzureze cărţile de cult. Şi asta pentru că, implicit, ar lovi în Sfânta Tradiţie. Cu toate acestea însă, cultul ortodox se află într-o perioadă de grea încercare, şi asta pentru că ereticii necalcedonieni i-au convins pe ierarhii Bisericii Ortodoxe că trebuie să îl cenzureze.</p>
<p>În Referatul nr. 4870/1994, Mitropolitul Nestor Vornicescu şi ceilalţi membri ai comisiei de dialog cu necalcedonienii cereau Sinodului B.O.R.: „Propunem, de asemenea, ca toate anatematismele şi pasajele incriminatoare la adresa Bisericilor Ortodoxe Orientale şi a unor sfinţi cinstiţi de acestea să fie scoase din cărţile de cult ale Bisericii noastre.”</p>
<p>Această iniţiativă a fost popularizată în mediul teologic universitar. Părintele Nicolae Necula afirma, în Vestitorul Orto­doxiei, următoarele: „Cât priveşte cărţile de cult, acestea necesită o revizuire şi reedi­tare a lor, curăţite de anatemele sau blestemele îndrep­tate împotriva unor corifei ai celor două familii de Biserici şi mai ales din familia Bi­sericilor Vechi Orientale, condamnaţi şi înfieraţi în Sinodiconul care se citeşte în Duminica Ortodoxiei sau în slujba hirotonirii Episco­pului orto­dox”.</p>
<p>Iniţiativa de purificare a cultului prin scoaterea referinţelor la ereticii necalcedonieni nu aparţinea însă ierarhilor B.O.R., ea fusese luată de Comisia Mixtă pentru Dialogul dintre Biserica Ortodoxă şi Bisericile Ortodoxe Orientale, la Centrul Ortodox al Patriarhiei Ecumenice – în Geneva, 1-6 Noiembrie 1993. Pentru ca Biserica Ortodoxă să se unească cu ereticii era necesar ca Sfânta Tradiţie să fie cenzurată… Faţă de o astfel de fărădelege, părinţii athoniţi au avut o reacţie fermă. În Memoriul Comunităţii Sfântului Munte, din 14/27 mai 1995 este combătută şi „Decizia extrem de neliniştoare a Comisiei Mixte privitoare la «curăţirea» textelor liturgice de textele care se referă la anticalcedonieni ca la nişte eretici. Cu alte cuvinte, Sfintele Slujbe ale multor Sfinţi Mărturisitori ai credinţei, ale Sfinţilor Cuvioşi, şi mai cu seamă ale Sfinţilor Părinţi de la Sinodul al IV-lea ecumenic vor înceta de a mai fi citite de către poporul lui Dumnezeu.</p>
<p>Întrebăm: Toate aceste scrieri sfinte sunt simple piese de ornament ale imnografiei ortodoxe, încât să poate fi îndepărtate fără durere şi fără vătămare, sau sunt elemente fundamentale ale Ortodoxiei care, odată eliminate, pot pricinui dispariţia a ceea ce înseamnă Ortodoxia? După părerea noastră, această decizie consituie o inovaţie de neacceptat, care va avea consecinţe nefaste asupra identităţii însăşi a Bisericii Ortodoxe.”</p>
<p>Cenzura cărţilor de cult înseamnă batjocorirea Sfintei Tradiţii. Această fărădelege nu a pornit însă din iniţiativa anticalcedonienilor, ci este mult mai veche. Cel mai cunoscut exemplu în acest sens – în Biserica Ortodoxă Română – este cenzurarea Triodului. De exemplu, strofa a noua de la Starea a treia:</p>
<p>„O, ce nebunie!</p>
<p>Pe Hristos omoară</p>
<p>Cei ce‑au ucis pe profeţi” lipseşte din Prohodurile tipărite în ultima vreme. Să nu se creadă că cenzurarea Prohodului a avut ca scop doar scurtarea slujbei – un aggiornamento pe placul creştinilor gră­biţi ai zilelor noastre, învăţaţi să trateze şi slujba în mare viteză. S‑au scos în mod special fragmentele în care era vorba de iudeii care L‑au răstignit pe Hristos.</p>
<p>Iată un alt exemplu strofa 58 din Cântarea întâi – în va­rianta completă:</p>
<p>„Îngâmfat Israil,</p>
<p>Ucigaşe popor!</p>
<p>Pentru ce pe Varava, pătimaş, slobozi,</p>
<p>Iar pe Domnul pentru ce Îl răstigneşti?”</p>
<p>Aşa cum poate constata oricine face comparaţia, în to­tal au fost cenzurate 12 strofe din Prohod. Din prima cân­tare s‑au scos 3 strofe din 76, din a doua 3 din 63, din a treia 6 din 49.</p>
<p>Această cenzură, neunitară (care a micşorat şi mai mult raportul cantitativ dintre cântarea a treia şi primele două), nu poate da roade de folos. În momentul în care în­ce­pem să cenzurăm cultul, nu mai considerăm că are in­spi­raţie dumnezeiască şi negăm harul Sfinţilor Părinţi şi al Cuvioşilor care au alcătuit sfintele slujbe.</p>
<p>Dacă cenzura s‑ar fi rezumat la scurtarea Prohodului, ar fi fost poate o excepţie fără ecouri. Dar, din păcate, cenzura s‑a ex­tins şi asupra altor texte liturgice.</p>
<p>Iată, de exemplu, un fragment din Ceaslov, din Tropa­re­le Învierii – e vorba de Troparul Glasulului întâi : „Pia­tra fiind pecetluită de iudei şi ostaşii străjuind preacurat tru­pul Tău, înviat‑ai a treia zi, Mântuitorule, dăruind lu­mii viaţă….”.</p>
<p>În noile cărţi de muzică bisericească, acest tropar în­ce­pe cu cuvintele „Piatra fiind pecetluită şi ostaşii străju­ind…” Nu se mai precizează cine a pecetluit piatra de la Sfân­tul Mor­mânt, trecându‑se astfel cu vederea mărturia Sfin­tei Evan­ghelii: Iar a doua zi, care este după vineri, s‑au adu­nat arhiereii şi fariseii la Pilat, zicând: „Doam­ne, ne‑am adus aminte că amăgitorul Acela a spus, fiind încă în via­ţă: «După trei zile Mă voi scula.» Deci, po­run­ceş­te ca mor­mântul să fie păzit până a treia zi, ca nu cum­va uce­ni­cii Lui să vină şi să‑L fure şi să spună po­po­ru­lui: «S‑a scu­lat din morţi.» Şi va fi rătăcirea de pe ur­mă mai rea decât cea dintâi.” Pilat le‑a zis: „Aveţi stra­jă; mergeţi şi întăriţi cum ştiţi.” Iar ei, ducându‑se, au în­tă­rit mormântul cu stra­jă, pecetluind piatra (Matei 27, 62‑66).</p>
<p>Mergând mai departe pe drumul cenzurării cultului or­to­dox, unii preoţi au îndrăznit chiar să nu mai citească în Săptămâna Mare pericopa evanghelică în care poporul iudeu cere răstignirea lui Pilat.</p>
<p>Dar una din cele mai grave cenzurări ale cultului este scoaterea din Molitfelnicul ortodox a slujbei de primire în biserică a evreilor (odată cu aceasta au fost scoase şi sluj­bele de primire a catolicilor, a armenilor şi a altor eretici).</p>
<p>Vorbind despre importanţa unor astfel de slujbe, Sfân­tul Ioan de Kronstadt scria: „Ce înseamnă rânduiala tre­ce­rii de la diferite credinţe şi confesiuni şi a unirii cu Bi­se­ri­ca Ortodoxă? Necesitatea indispensabilă a lepădării de cre­dinţele şi confesiunile false, a negării rătăcirilor, a măr­turisirii adevăratei credinţe şi pocăinţei de toate pă­ca­te­le dinainte, a făgăduinţei date lui Dumnezeu de a păzi şi măr­turisi cu tărie credinţa nealterată, a feririi de păcate şi a vieţuirii în virtute”.</p>
<p>Nu putem tăia o parte dintr‑o slujbă fără ca aceasta să nu afecteze restul slujbei. E adevărat, citirea lepădărilor nu face parte din slujba propriu‑zisă a Botezului, ci doar o pre­cede. Rostul catehezelor respective era de a‑i pregăti pe cei care veneau de la întunericul rătăcirii la lumina ade­vărului pentru marele pas pe care se pregăteau să îl facă. Totuşi, din moment ce alte Biserici Ortodoxe au con­siderat că slujba respectivă trebuie făcută înaintea Bo­te­zului, aşa cum am primit de la înaintaşii noştri, opţi­unea de a renunţa la ea arată existenţa unei alte perspec­tive dogmatice.</p>
<p>E foarte trist că din Triodul românesc lipseşte cea mai im­portantă slujbă cu caracter dogmatic din tot anul bise­ri­cesc, e vorba de Sinodiconul Ortodoxiei, slujbă în care sunt anatemizaţi nominal marii eretici şi sunt cinstiţi ma­rii sfinţi apărători ai Ortodoxiei. Celelalte popoare orto­do­xe au această slujbă, şi mari teologi – cum este Mitro­po­litul Hierotheos Vlachos – au scris mult despre impor­tan­ţa ei. Întrucât cultul bisericesc are un caracter catehe­tic, dacă va fi văduvit de amprenta dogmatică va avea roa­de pe măsură, credincioşii fiind mult mai uşor de atras în ghearele diferitelor rătăciri.</p>
<p>„În Triodul de la Neamţ (1833), deşi se încerca totuşi o res­pectare cât mai fidelă a traducerii greceşti, «nimic adău­gând sau scăzând, ci întocmai precum iaste [Triodul] cel Grecesc, afară de Canonul Litaniei Sfintelor Icoane din Duminica întâia a Sfântului Post ce să numeşte a Pra­vo­slaviei şi a Cărţii Sfântului a toată lumea al Şaptelea So­bor, întru carea blestemă pre toţi ereticii luptători de Icoa­ne şi pre toţi ceilalţi începători ai eresurilor ce au stă­tut în vremi împotriva Sfintei Pravoslavnicii Credinţe; şi binecuvântează pe toţi Păstorii, Apărătorii, Învăţătorii şi Lu­minătorii carii s‑au nevoit şi până la sânge au stătut pen­tru apărarea Pravoslaviei. Fericeşte şi pre toţi Pravo­slav­nicii împăraţi şi împărătese şi pre toţi Drept Slăvitorii carii au stătut în vremi, ajutători şi apărători dreptei cre­din­ţe. Care Canon, dimpreună cu soborniceasca Carte, fi­ind că până acum nici în Trioadele cele mai dinainte n‑au fost tipărit, nici noi n‑am găsit de cuviinţă ca chiar în lo­cul lui în Duminica Pravoslaviei, pre cum iaste în cel gre­cesc, să se tipărească. Ci pentru oareşicare supţiri so­coteli (altfel spus: „lăsându‑ne amăgiţi de înţelepciunea lumii acesteia” – n.n.), am poruncit ca pe urmă în deose­bită filadă să se tipărească”.</p>
<p>Mitropolitul Hierotheos Vlachos spune: „Ne este de­si­gur cu neputinţă să analizăm şi să tâlcuim toate lucrurile mi­nunate şi pline de semnificaţie din Sinodiconul Or­to­do­xiei. Cititorul va trebui să îl parcurgă cu băgare de seamă şi astfel îi va descoperi însemnătatea”.</p>
<p>Sfântul Teofan Zăvorâtul arăta că prin Sinodicon se aude glasul cel puternic al dreptei credinţe, care osândeşte mulţimea de erezii şi de eretici. El explică de ce în zilele noas­tre Biserica nu se grăbeşte să pronunţe anatema asu­pra fiecărei grupări eretice nou înfiinţate: „La noi s‑au pră­şit acum o mulţime de nihilişti şi de nihi­lis­te, de dar­wi­nişti, de spiritişti: dacă în învă­ţătura lor ar fi vreo rătă­ci­re nouă, credeţi că Biserica ar tăcea, n‑ar glă­sui, nu i‑ar osândi şi nu i‑ar da anate­mei? Dimpotrivă, s‑ar face sinod fără întârziere şi toţi, dimpreună cu învăţăturile lor, ar fi daţi anatemei; la Sinodiconul de acum al Ortodo­xiei s‑ar mai adăuga un punct: «Lui Büchner, Feuerbach, Darwin, Re­nan, Cardec şi tuturor următorilor lor – ana­tema!». Dar nu e nicide­cum nevoie de un sinod special pen­tru aşa ceva, nici de vreun adaos. Toate învăţăturile lor min­ci­noa­se au fost deja date anatemei…”.</p>
<p>Afirmaţia Sfântului Teofan Zăvorâtul este întărită de com­pletarea anatematismelor din Sinodicon cu cele pri­vi­toa­re la învăţătura despre „teoria ramurilor”. Completa­rea a fost stabilită de Sfântul Sinod al Bisericii Ortodoxe Ru­se din afara Rusiei, care s‑a întrunit la Vancouver, Ca­na­da, în 1983 şi care a avut o poziţie mult mai dură: „Ana­te­ma celor care atacă Biserica lui Hristos învăţând că Bi­se­ri­ca Sa este împărţită în aşa‑zise «ramificaţii» ce se deo­se­besc în doctrină şi în felul de viaţă sau că Biserica nu exis­tă vizibil, ci va fi formată în viitor, când toate «ra­mi­fi­caţiile» – sectele, denominaţiunile şi chiar religiile – vor fi unite într‑un singur trup, şi care nu deosebesc Preoţia şi Tai­nele Bisericii de cele ale ereticilor, ci spun că botezul şi euha­ristia ereticilor sunt eficace pentru mântuire; prin ur­mare, celor ce cu bună‑ştiinţă sunt în comuniune cu aceşti ere­tici înainte‑menţionaţi sau celor ce susţin, răs­pân­desc sau păzesc erezia lor ecumenistă sub pretextul dra­gostei fră­ţeşti sau al presupusei uniri a creştinilor des­păr­ţiţi, să fie Anatema”.</p>
<p>Într‑una din conferinţele sale ţinute la Facultatea de Teo­logie din Bucureşti, arhimandritul Efrem, stareţul mă­năs­tirii aghiorite Vatoped, a fost întrebat: „Ce este Sino­di­conul Ortodoxiei care se citeşte în Grecia în mă­năstiri şi în catedrale şi dacă n‑ar trebui cunoscute aceste lucruri şi în România?” El a spus: „Noi, în Duminica Or­todoxiei, fa­cem o litanie şi citim anatemele celor şapte Sinoade Ecu­menice. Acesta este lucrul pe care îl facem. Dum­nea­voas­tră nu îl faceţi aici?” La răspunsul negativ al pă­rin­t­e­lui Constantin Coman, arhimandritul a continuat: „Este bi­ne să‑l faceţi. Noi, după apolisul dumnezeieştii Li­tur­ghii, facem procesiune în mănăstire, cu patru opriri şi ros­tim anatemele. În acelaşi timp rostim şi credinţa hotărâtă de cele şapte Sinoade Ecumenice, pomenind pe luptătorii pen­tru dreapta credinţă începând din timpul Si­noadelor şi ajun­gând până la Sfântul Grigorie Palama”.</p>
<p>Trebuie menţionat faptul că Sinodiconul Ortodoxiei este un text liturgic foarte important şi în ceea ce priveşte învăţătura ortodoxă împotriva ereziei monofizite şi a ereticilor monofiziţi. În studiul Imnografia Bisericii privitoare la hristologia ortodoxă şi la anticalcedonieni (din decembrie 1994), părinţii de la Sfântul Munte Athos, după ce spun despre Sinodicon: „El se pronunţă asupra tuturor marilor erezii şi constituie un adevărat text simbolic al Bisericii”, citează pasaje care arată cât de clar deosebeşte această slujbă între învăţătura Sfinţilor Părinţi şi învăţătura ereticilor. Iată un exemplu: „Lui Iacob Armeanul Zanzalul, lui Dioscor patriarhul Alexandriei şi lui Sever nelegiuitul… anatema”</p>
<p>Cum să primim acum faptul că Dioscor sau Sever nu sunt eretici? Sau, mai mult încă, putem să îi considerăm sfinţi, aşa cum ne cer Comisiile de Dialog cu Bisericile necalcedoniene? Nu, nu, nu. Sub nicio formă.</p>
<p>O întrebare se pune de la sine: oare nu cumva faptul că Biserica Ortodoxă Română are o deschidere atât de mare spre Bisericile eretice necalcedoniene se datorează şi faptului că din cultul ei a fost cenzurat Sinodiconul? (Biserica Ortodoxă Română a fost prima Biserică, care a aprobat oficial acest dialog după 1993.)</p>
<p>De ce în Bisericile Ortodoxe surori există mult mai mare reţinere faţă de dialogul cu necalcedonienii? Nu cumva pentru faptul că ierarhii, teologii şi credincioşii lor au înţeles din Sinodicon că necalcedonienii sunt eretici?</p>
<p>Rostul articolului de faţă este de a atrage atenţia asupra faptului că aşa cum mucenicii au apărat învăţătura Biseri­cii aşa trebuie să o apărăm şi noi astăzi. Să înţelegem că secularizarea cultului înseamnă lepădarea de Tradiţie, le­pădarea de Sfinţii Părinţi, lepădarea de Biserică, lepăda­rea de Hristos. Să înţelegem că, aşa cum Hristos a fost vân­dut pe treizeci de arginţi, astăzi alţii vor să cumpere în­văţătura cea adevărată. Dând un preţ mai mare, e adevă­rat. Dar niciun preţ nu poate acoperi valoarea cultului ortodox, valoarea învăţăturilor Sfintei Biserici…</p>
