---
title: Balada ucenicului cu ochi albaștri
date: 2009-06-16T05:00:00Z
year: 2009
month: 2009-06
authors:
  - radu-gyr
series:
  - AXA ANUL II
#  - Axa 19
categories:
tags:
  - Gyrul
images:
featured: true
pinned: false
final: true
---
<p>Aplecat peste argilă,<br>
suduind cu foc,<br>
biet olar fără noroc,<br>
o frământă-n silă.</p>

<p>Blidele cu cerbi și ciute,<br>
cu lăstuni și flori,<br>
nu mai râd, ca alteori,<br>
prin unghere mute.</p>

<p>Nici vioaiele ulcioare<br>
zvelte-n braț și gât,<br>
nu-l mai bucură,<br>
oricât le-ar stropi cu soare.</p>

<p>- Oale triste și posace,<br>
răsfățate ieri,<br>
tot ce-am scos din mângâieri<br>
țăndări azi aș face.</p>

<p>În zadar v-am scris pe fețe<br>
răsărituri dulci,<br>
nu vă vrea nici târg, nici bâlci,<br>
trista tinerețe.</p>

<p>Mă tot duc cu hârburi goale,<br>
vin tot mai calic,<br>
parc-aș duce-n Carul-Mic,<br>
sus, prin lună, oale.</p>

<p>Supte-s pleoapele nevestii,<br>
plozii supți și ei.<br>
Bate jalea  prin bordei<br>
ca un vânt prin trestii.</p>

<p>Așa spune, și, de-o parte,<br>
oalele tresar,<br>
și, ca el, și ele par<br>
necăjite foarte.</p>

<p>- Dragele tătuchii fete,<br>
alt olar străin,<br>
ni s-a pripășit vecin,<br>
cu urzeli șirete.</p>

<p>Rătăcit de nu știu unde,<br>
Spân, limbut și șchiop,<br>
ne bea soarele din plop,<br>
zările rotunde.</p>

<p>Nu atât din lut cuminte<br>
iscă frumuseți,<br>
cât momește târgoveți<br>
fermecând cuvinte.</p>

<p>Are șoapte moi ca lâna,<br>
miere din știubei,<br>
grai cu salbe și cercei,<br>
vorba ca fântâna.</p>

<p>Târgu-ntreg îi râde-n cale<br>
meșterului spân.<br>
Numai eu cu voi rămân,<br>
cârd pestriț de oale.</p>

<p>Zice și, oftând, se pleacă.<br>
Mângâie-o ulcea,<br>
Câte-o oală, ici, colea,<br>
câte-un blid împacă.</p>

<p>Sau le ia de jos, în parte,<br>
pe genunchi nițel,<br>
că-s și ele, ca și el,<br>
necăjite foarte.</p>

<p>Pe la ceasul serii,<br>
când, gătiți curat,<br>
vișinii și merii<br>
ies la porți în sat,</p>

<p>pe sub legănare<br>
albă de salcâm,<br>
un drumeț răsare<br>
de pe alt tărâm.</p>

<p>Tânăr ca minunea<br>
crăngii pe zăplaz,<br>
‘nalt cum e minunea<br>
papurii pe iaz.</p>

<p>Ochii, prinși cu plasa<br>
dintr-un fund de cer,<br>
când sunt ca mătasa,<br>
când de giuvaer.</p>

<p>Vine fără grabă/,<br>
doar cu zarea-n sac;<br>
bate la cocioabă<br>
de olar sărac.</p>

<p>- Să nu-mi dai simbrie,<br>
Meștere, nimic;<br>
prispa ta să-mi fie<br>
pat de ucenic.</p>

<p>Iar de-ți sorbi fiertura<br>
Lângă muc de seu,<br>
cu mireazmă gura<br>
mi-oi clăti și eu.</p>

<p>- Mergi, măi, linge stele,<br>
biet încalță-zări,<br>
să frămânți ulcele<br>
altor depărtări.</p>

<p>Cruce fă-ți și du-te,<br>
ucenic pribeag,<br>
dintre hârburi slute<br>
și noroc beteag.</p>

<p>Nici un blid de bozii<br>
n-am la cină-acum.<br>
Străvezii mi-s plozii<br>
și muierea fum.</p>

<p>Ochii, prinși cu plasa<br>
dintr-un fund de cer,<br>
când sunt ca mătasa,<br>
când de giuvaer.</p>

<p>- Ba aici mi-e locul,<br>
meștere amar.<br>
Ţi-a fugit norocul<br>
la un alt olar.</p>

<p>Iarăși o să vină<br>
de-om trudi în doi<br>
oale de lumină<br>
și ulcele noi.</p>

<p>Ochii lui, obrazul<br>
mai senin i-l fac,<br>
că topesc necazul<br>
de olar sărac.</p>

<p>- Scoate-ți, ucenice,<br>
cușmă și opinci.<br>
Patru guri calice<br>
vom spori la cinci.</p>

<p>Tinda, pat să-ți fie,<br>
luna, strai de in,<br>
stelele simbrie,<br>
soarele, tain.</p>

<p>Râde ucenicul.<br>
Ochii-adânci și buni<br>
parcă-s borangicul<br>
serii cu lăstuni.</p>

<p>Și-atât cer închide<br>
fundul lor de lac,<br>
că surâd și blide<br>
și olar sărac.</p>

<p>De sub mâna ce-l supune,<br>
tânăr și zburdând,<br>
lutul prinde chip plăpând,<br>
dulce goliciune.</p>

<p>Și cum iese din plămadă<br>
trupul fără strai,<br>
parcă gângurește grai,<br>
parcă vrea să vadă.</p>

<p>Sus, pe cântecul tulpinii,<br>
roata joacă și<br>
născocește gingășii,<br>
rotunjimi și linii.</p>

<p>Printre noi făpturi de oale<br>
răsărind, zvâcnesc<br>
a un umăr fecioresc,<br>
ba o coapsă moale.</p>

<p>Ba pe-un fraged șold subțire,<br>
toarta de ulcior<br>
galeș cade și ușor<br>
ca un braț de mire.</p>

<p>Colo, ca un sân de fată,<br>
pâlpâie-o ulcea.<br>
Un obraz de blid spre ea<br>
cu sfială cată.</p>

<p>Dincolo, o lună plină<br>
a căzut din cer<br>
sau o strachină-n<br>
ungher picură lumină?</p>

<p>Harnic ucenic se pleacă<br>
smălțuind mereu.<br>
În spărturi de curcubeu<br>
huma o îmbracă.</p>

<p>Dacă mâinile-o răsfață<br>
și-o desmiardă lung,<br>
ochii lui parc-o străpung,<br>
vrând să-i deie viață.</p>

<p>Ies familii de argilă<br>
de sub mâna lui:<br>
oale mari și mici cu pui,<br>
blide cu prăsilă.</p>

<p>Freamătă de ele, cântă<br>
Tindă și cerdac.<br>
Cântă și olar sărac<br>
și bojdeuca sfântă.</p>

<p>- Mi-ai făcut aici, băiete,<br>
cântec din bordei,<br>
zâmbet, fiece crâmpei,<br>
fiece scaiete.</p>

<p>Tu dai duhul tău țărânii,<br>
inimă îi dai;<br>
porți și-n ochi un colț de rai<br>
și-n minunea mâinii.</p>

<p>Tot nu vrei să-mi spui<br>
de unde vii și cine ești ?<br>
Ucenic cu ochi cerești,<br>
taina ta ce-ascunde ?</p>

<p>El zâmbește și frământă<br>
sau, pe lutul scris<br>
smălțuiește cerbi de vis<br>
și cocioaba cântă.</p>

<p>- Mi-ai sfințit și prag și oale,<br>
ucenic senin.<br>
Prour, la ferești mi-anin<br>
Zâmbetele tale.</p>

<p>Soare-s genele muierii,<br>
Târgul larg și bun,<br>
iar tu râzi, cum râde-n prun<br>
creanga primăverii.</p>

<p>Tot nu vrei să-mi spui<br>
de unde vii și cine ești?<br>
Ucenic cu ochi cerești,<br>
taina ta ce-ascunde?</p>

<p>El surâde și frământă.<br>
Oalele cu pui<br>
gânguresc în jurul lui<br>
și bordeiul cântă.</p>

<p>Cine-mi lunecă pieziș<br>
la uluci iscoadă?<br>
Cine-și face din frunziș<br>
pândă și broboadă?</p>

<p>Cine din salcâmi în duzi<br>
șerpuie subțire,<br>
că nici boare nu-l auzi,<br>
nici nu-l simți foșnire?</p>

<p>Spân limbut sub crengi în pârg<br>
umbra și-o desprinde,<br>
ros de ciudă că la târg<br>
oale nu mai vinde.</p>

<p>Pe furiș, cu pasul rar<br>
și cu umblet moale,<br>
dă colibei de olar<br>
tâlhărești târcoale.</p>

<p>Și pe prispă de bordei<br>
oare ce-mi zărește?<br>
Oale scrise cu scântei<br>
Râd copilărește.</p>

<p>Blide noi la soare-și scot<br>
rumena lor față,<br>
adunând văzduhul tot<br>
într-un ciob de viață.</p>

<p>Și-n mijlocul lor, din plin<br>
frământând plămada,<br>
tânăr ucenic senin<br>
alb cum e zăpada.</p>

<p>Ochii par din cer culeși,<br>
taine fără nume;<br>
zâmbetul, ca un cireș,<br>
i-a-nflorit în lume.</p>

<p>Licăre sub mâna lui<br>
lutul când l-atinge.<br>
Fulger care e și nu-i<br>
fruntea i-o încinge.</p>

<p>Și tot trupul, scufundat<br>
trudei ce-l îndoaie,<br>
parcă scapără ciudat,<br>
când îi când, prin straie.</p>

<p>Verzi sunt buzele de spân,<br>
limba și mai verde;<br>
cu năpârci în gând păgân<br>
printre crengi se pierde.</p>

<p>Iar în zori, când ori ce stea<br>
fuge sus în slavă,<br>
spânul șchiop cu limba rea<br>
duce-n târg otravă.</p>

<p>- Strâmbi am fost, smintiți am fost,<br>
crunt păcat ne-apasă:<br>
dracul are adăpost<br>
la olar în casă.</p>

<p>Ucenicul nepătruns<br>
ce, râzând, ne-nșală,<br>
fumegă miros ascuns<br>
de pucioasă goală.</p>

<p>L-am pândit printre uluci,<br>
l-am văzut cum scoate,<br>
din dogori și din năluci,<br>
oale blestemate.</p>

<p>Ce stârnește din vâltori<br>
mâna fumegândă<br>
cară târgului în zori,<br>
spurcăciuni să vândă.</p>

<p>Vorbele de spân semeț<br>
zumzăie ca stupii,<br>
prind spinare de mistreț,<br>
se zbârlesc ca lupii.</p>

<p>- Nu-i sfielnic ucenic<br>
cel răsfiert în smoală;<br>
iadul joacă din buric,<br>
pus în orice oală.</p>

<p>Țipă-n blide goliciuni<br>
vii de paparude,<br>
ard și zbârnâie tăuni<br>
în ulcele crude.</p>

<p>Fie blid, fie ulcior,<br>
pângărind, ne-ntină<br>
pâinea sfântului cuptor,<br>
sfântul vin la cină.</p>

<p>Toate parcă-s în răspăr,<br>
numai iadu-n toi e.<br>
S-a legat cu dracul văr<br>
târgul, fără voie.</p>

<p>Vorbele – zăvozi de fier<br>
scapă din belciuge.<br>
De la vameș la dulgher,<br>
geme târgul, muge.</p>

<p>Vuietul, sculat întreg,<br>
pleacă de la vetre.<br>
Mâinile păduri culeg,<br>
cară munți de pietre.</p>

<p>Fierb în poartă de olar<br>
gloatele năuce.<br>
Ochi senini în prag răsar,<br>
raiul lor străluce.</p>

<p>Crește negrul vălmășag,<br>
urlă târgoveții.<br>
Bunul ucenic din prag<br>
luminează vieții.</p>

<p>Țăndări oalele se fac,<br>
blidele fărâme;<br>
zări și tindă și cerdac<br>
stau să se dărâme.</p>

<p>Pietre vin în joc turbat,<br>
Grindină nebună,<br>
peste tânăr trup se-abat;<br>
peste blide tună.</p>

<p>Tună pietre, fierb furtuni,<br>
se-ntărâtă gloate.<br>
Mai albaștri, ochii buni<br>
luminează toate.</p>

<p>Sângeră, sub izbituri,<br>
oalele schiloade.<br>
În genunchi, peste spărturi,<br>
umbra albă cade.</p>

<p>Geme câte-un hârb mai mic,<br>
plouă bolovanii.<br>
Ochi senini de ucenic<br>
luminează stranii.</p>

<p>Mor ulcioare de pământ,<br>
zuruie ulcele.<br>
Ucenic cu trupul frânt<br>
arde peste ele.</p>

<p>Și cum sta-n genunchi, pe prag,<br>
cioburilor pază,<br>
câte răni de hârb beteag,<br>
toate scânteiază.</p>

<p>Bolovanii vin duium,<br>
târgul crește-n poartă.<br>
Ochii mari surâd și-acum,<br>
ochii limpezi iartă.</p>

<p>Alte țăndări se-nroșesc,<br>
iar din luturi sparte frunți,<br>
obraji și ochi zâmbesc,<br>
luminând prin moarte.</p>

<p>Melcii stelelor scot coarne,<br>
forfotind prin foi.<br>
Cărăbuși de aur, goi,<br>
cad prin crini cu goarne.</p>

<p>Vraiștea de sus e toată<br>
freamăt, zumzet, zvon;<br>
la ferești fără oblon<br>
tainele se-arată.</p>

<p>Ca o pară-n cer se coace<br>
veacul necules.<br>
Ies minunile, cum ies<br>
puii din găoace.</p>

<p>Noaptea-i grea de must, și luna<br>
dă și ea în copt.<br>
N-a dormit de nopți vreo opt<br>
meșterul nici una.</p>

<p>Somnu-abia acum prăvale<br>
în adânci fântâni<br>
tâmpla ce-a căzut pe mâni,<br>
omul beat de jale.</p>

<p>Frânt pe scaun, lângă roată,<br>
noaptea-l suge-n gol.<br>
Plânsul tot îi dă ocol,<br>
luna, câteodată.</p>

<p>Pe tulpină, roata moartă<br>
n-a mai pus zvâcniri<br>
rotunjimilor subțiri<br>
de ulcior cu toartă.</p>

<p>N-a mai pus nici șold molatic,<br>
nici grumaz sfios<br>
lutului zvârlit pe jos,<br>
crâncen și sălbatic.</p>

<p>Blide surde, oale ciunge,<br>
hârburi șchioape zac<br>
moarte-ntr-un ungher sărac,<br>
unde stea n-ajunge.</p>

<p>Și, deodată, zidul pleacă,<br>
lunecând-napoi.<br>
Cu mireasmă de trifoi<br>
luna toate-îneacă.</p>

<p>Dau navală-n casă nucii,<br>
teii buzna dau.<br>
Unde-a fost perete, stau<br>
‘nalte trepte lucii.</p>

<p>Și pe trepte lin coboară<br>
șovăielnic pas;<br>
ucenic cu chipul tras<br>
intră în cămară.</p>

<p>Parcă luna îl aduce,<br>
razele l-aduc.<br>
Vin grădinile buluc<br>
cu tămâie dulce.</p>

<p>Fruntea-i picură broboane<br>
roșii de măceș,<br>
ochii par din cer culeși,<br>
fața, din icoane.</p>

<p>Uneori roșesc o pată<br>
stropii pe podea,<br>
dar el râde, cum râdea<br>
lumii, altă dată.</p>

<p>Razele vorbesc în șoaptă,<br>
cu polen pe guri.<br>
În ungherul cu spărturi<br>
foșnet se deșteaptă.</p>

<p>Cioburi pline de sfială<br>
ies din morți adânci:<br>
în genunchi, în cârji, pe brânci,<br>
orice hârb se scoală.</p>

<p>Oale ciunge, blide surde,<br>
țăndări fel și fel<br>
merg de-a bușilea spre el,<br>
gata iar să zburde.</p>

<p>Din surâsul lui adie<br>
duh de busuioc:<br>
toate stau, când stă pe loc,<br>
merge, toate-nvie.</p>

<p>Singur meșterul suspină,<br>
dus în vis, afund.<br>
Până-n noaptea lui pătrund<br>
ochii de lumină.</p>

<p>Mâini subțiri se lasă bune<br>
peste somnul greu;<br>
ochii mari surâd mereu,<br>
glasul dulce spune:</p>

<p>– Meștere cu lungi suspine<br>
ce-ndoieli te storc?<br>
Vezi, din alte lumi mă-ntorc<br>
ucenic la tine.</p>

<p>Vin așa cum mă ții minte,<br>
ca în ceasul când<br>
pietrele loveau, pe rând,<br>
trupul meu fierbinte.</p>

<p>Coasta mea și-acum dogoare,<br>
dar zâmbesc și cânt.<br>
M-am întors ca să-ți frământ<br>
alte noi ulcioare.</p>

<p>Nu fi trist că sânger încă.<br>
Noaptea am să-ngrop<br>
în argilă câte-un strop<br>
și-n tăcere-adâncă.</p>

<p>Ziua, târgul m-ar ucide,<br>
se răscoală-ntreg,<br>
dacă vede că mă-ncheg<br>
în pământ de blide.</p>

<p>El nu-mi iartă orice feric<br>
din surâs ceresc.<br>
E mai bine să-mblânzesc<br>
lutul pe-ntuneric.</p>

<p>Bunul ucenic cuvântă.<br>
Ia, domol, de jos,<br>
lut zbârlit și somnoros<br>
și-ndelung frământă.</p>

<p>Când cu mâna îl înfrânge,<br>
când pe roată, sus.<br>
Rar, în negrul trup supus<br>
cade-un strop de sânge.</p>

<p>Tac străfundurile lumii,<br>
un cuvânt nu zic.<br>
Numai blândul ucenic<br>
Dă cutremur humii.</p>

<p>Plămădește noaptea-ntreagă<br>
oale, blide, căni.<br>
Picurii neînchisei răni<br>
zâmbete se-ncheagă.</p>

<p>Și cocioaba iar se-ncarcă<br>
cu făpturi zglobii,<br>
ca albaștrii ochi de vii,<br>
de senine parcă.</p>

<p>Chiar și meșterul ce doarme<br>
râde-n somn stingher,<br>
în bordeiul plin de cer<br>
și gingașe larme.</p>

<p>Zorii fâlfâie prin casă.<br>
Mâini subțiri tresar<br>
și pe frunte de olar<br>
ca un mir se lasă:</p>

<p>– Scoală, meștere, și ia-le.<br>
Arde-le-n cuptor,<br>
mergi și fecioria lor<br>
du-o lumii tale.</p>

<p>Lasă târgul tău să creadă<br>
singur că le faci.<br>
Lumii, dacă vrei s-o-mpaci,<br>
dă-i mormânt să vadă.</p>

<p>Să nu-i spui că vin pe lună,<br>
nici ce-ascund în lut.<br>
Las-o pe mormântul mut,<br>
mărăcini să-mi pună.</p>

<p>Nopți la rând ți-oi fi de-acuma<br>
tainic ucenic.<br>
Pașii par de borangic,<br>
fața lui, ca spuma.</p>

<p>Înc-odată, prin odaie,<br>
ochii zări trimet.<br>
Pașii urcă-ncet, încet,<br>
trepte de văpaie.</p>

<p>Peste oale, căni și blide<br>
scări de foc se-nchid.<br>
Unde trepte-au fost, stă zid,<br>
iarăși vechiul zid e.</p>

<p>Zorii zboară și se joacă<br>
gureși porumbei.<br>
Apoi meșter și bordei<br>
în mărgean îmbracă.</p>

<p>Și, deodată, fiecare<br>
oală de pământ,<br>
lăcrimând de duhul sfânt,<br>
sângeră de soare.</p>