---
title: Balada clopotarului din stele
date: 2009-07-01T05:00:00Z
year: 2009
month: 2009-07
authors:
  - radu-gyr
series:
  - AXA ANUL II
#  - Axa 20
categories:
tags:
  - Gyrul
images:
featured: false
pinned: false
final: true
---
<p>A plecat moțul cu gloata.<br>
Pumnii-s tari și pașii grei,<br>
parcă toată Detunata<br>
l-a-mbrăcat în piatra ei.</p>

<p>A plecat moțul la țară<br>
și tot vine-n drumul lui,<br>
nu farină ca să ceară<br>
și nici milă nimănui.</p>

<p>A plecat moțul și mere<br>
și tot crește la răscruci,<br>
nu cu cercuri și ciubere,<br>
ci cu furci și cu măciuci.</p>

<p>Nu cerșind din poartă-n poartă,<br>
nici flămând din loc în loc,<br>
ci cu umblet ce nu iartă<br>
în cumplite-opinci de foc.</p>

<p>Ziua tânără se scoală<br>
mai devreme, dinadins<br>
să se-mbete de răscoală<br>
ca de-un crâncen vin aprins.</p>

<p>Nici Bihorului nu-i lene,<br>
Dacă pleacă munții toți.<br>
Tună gloatele crișene<br>
și Zarandul, lângă Moți.</p>

<p>Răzmerița nesătulă<br>
calcă zarea până-n fund,<br>
cu țuguie de căciulă<br>
împlântate-n cerul scund.</p>

<p>Și cum tot coboară țara<br>
când din stânci, când din copaci,<br>
veacul dă-n genunchi, ca fiara<br>
încolțită de gonaci.</p>

<p>Și cum smulge crunta apă<br>
putregai de răgălii,<br>
strâmbătăți răscoapte crapă<br>
până jos în temelii.</p>

<p>Roșu taur de jăratic<br>
cu văpăi pe bot,<br>
soarele, zvâcnind sălbatic,<br>
trece râu-not.</p>

<p>Fulgeră iconostasul<br>
serii de mărgean.<br>
Piatra tremură sub pasul<br>
gloatei lui Crișan.</p>

<p>Sângerând cumplit de soare<br>
pe tăișuri reci,<br>
coase lucii și topoare<br>
spintecă poteci.</p>

<p>Înflorită-n noi veșminte,<br>
printre meri și pruni,<br>
iese Târnova-nainte<br>
tinerei furtuni.</p>

<p>Popa-n drum înalță cruce<br>
spre sărut sfios.<br>
Ca o lacrimă străluce<br>
trupul lui Christos.</p>

<p>– Domnul să te aibă-n pază,<br>
oaste de iobagi.<br>
Valea Târnavei e trează<br>
pentru oaspeți dragi.</p>

<p>Te-așteptăm, răscoală sfântă,<br>
Să despici făgaș.<br>
Nu mai geme azi, ci cântă<br>
bunda pe clăcaș.</p>

<p>Cântă brazda și iobagul,<br>
cântă morții-n glod.<br>
Jos sub talpă, fierbe pragul,<br>
fierbe mustu-n rod.</p>

<p>Fierbe-n mâini de rob lopata,<br>
fierb fuior și fus.<br>
No, de-acum robie, gata!<br>
Din cenușă, sus!</p>

<p>Dinaintea asprei cete,<br>
strașnic în suman,<br>
flutură puțin din plete,<br>
surâzând, Crișan.</p>

<p>Sfânt la chip și-n răzvrătire<br>
și la vorbă sfânt,<br>
rupt din gresie subțire,<br>
ars de ploi și vânt.</p>

<p>Pupă crucea și se-nchină.<br>
Dar în fața lui,<br>
rotunjesc doi ochi lumină,<br>
mari și nesătui.</p>

<p>Nu-l privesc, îl sorb cu sete,<br>
limpezi și cerești.<br>
– Când te uiți așa, băiete,<br>
parcă mă sfințești.</p>

<p>Maica Domnului – minune –<br>
ți-a dat ochi din rai.<br>
Ce porți tu în suflet, spune,<br>
și în ochi ce ai?</p>

<p>– Sunt Călin, măi bade. Tata<br>
crâsnic e în sat.<br>
Pot să merg și eu cu ceata,<br>
Dârz și răsculat.</p>

<p>Vreau și eu să fiu cătană<br>
oastei de țărani.<br>
Împlinesc, la Sfântă-Ană,<br>
treisprezece ani.</p>

<p>Nu mai mi-e de-acum de zburdă<br>
cu copiii-n stol.<br>
Știu să-ncarc cu plumbi o durdă<br>
sau topor să scol.</p>

<p>Și securi și coase-așteaptă,<br>
și privesc și tac.<br>
Surâzând, Crișan și-ndreaptă<br>
cușma lui de dac.</p>

<p>– Dogorești de dor, copile,<br>
arzi ca un cuptor,<br>
dar ești mic încă de zile<br>
ca să scoli topor.</p>

<p>Nu ți-e vremea de cătană,<br>
fiu de clopotar;<br>
doar bucoavnă, ghiers și strană<br>
potrivite-ți par.</p>

<p>Stai la vatra ta și-nvață<br>
psalmi și rugăciuni;<br>
mâine, pentru-o nouă viață,<br>
clopot nou să suni.</p>

<p>Se-ntristează fața mică.<br>
Ochii mari se-aprind,<br>
plini de lacrimi se ridică<br>
spre Crișan cu jind.</p>

<p>– Lasă, nu ofta, Căline,<br>
fii fecior ne-nfrânt;<br>
lacrima ce plânge-n tine<br>
lumineaz-o-n cânt!</p>

<p>Și Crișan, domol, mângâie<br>
fragedul obraz.<br>
Vântu-i smirnă și tămâie,<br>
zarea e topaz.</p>

<p>Pomii vor și ei s-alinte,<br>
încărcați de flori,<br>
chipul ars de plâns fierbinte,<br>
ochii rugători.</p>

<p>Oacheșă la trup și-nvoaltă,<br>
seara de Prier,<br>
crește-atâta de înaltă<br>
că miroase-a cer.</p>

<p>În grădina lui Călin<br>
toate păsările vin,<br>
cântă mult și dorm puțin.
Toate stelele se-anină,<br>
toate crengile se-nchină.</p>

<p>Doar o pasăre străină<br>
n-are cântec, nici hodină.<br>
S-ar tot face pe tulpină<br>
glas de om care suspină,<br>
s-ar tot face dar nu poate,<br>
până-i noaptea jumătate.</p>

<p>Și Călin, în patul lui,<br>
când e pasăre, când nu-i.<br>
Când și-ar face aripi dorul,<br>
când nu poate să-și ia zborul.<br>
Și când plânge, parcă scrie:<br>
nu cu slove pe hârtie,<br>
ci cu jarul inimii<br>
scris pe fața perinii,<br>
cu cerneala genelor<br>
și pana sprâncenelor.</p>

<p>– Mi-ai dat, Doamne, ochi senini,<br>
dar trup mic de ani puțini.<br>
Dacă pentru libertate<br>
nu duc sac cu plumbi în spate,<br>
dacă pentru-un colț de pită<br>
nu scol coasă ascuțită,<br>
dacă pentru neamul meu<br>
nu ridic toporul greu.</p>

<p>Batăr fă-mă, ca pe tata,<br>
clopotar pe toată gloata;<br>
batăr dăruie-mi putere,<br>
să sun ceas de înviere!<br>
Fă-mă crâsnic plin de vlagă,<br>
Să bat clopot noaptea-ntreagă,<br>
să dea zărilor ocol,<br>
Neamul meu din somn să-l scol!</p>

<p>Suflă-n geamuri luna plină.<br>
Perna-i udă de lumină.<br>
Toate șoaptele din lună,<br>
toate ca un freamăt sună,<br>
toate vor ceva să spună.</p>

<p>Doar pe creanga din grădină,<br>
Neagră pasăre străină<br>
n-are cântec, nici hodină.<br>
S-ar tot face, dar nu poate,<br>
plâns de om care se zbate.</p>

<p>Spune glasul lunii pline:<br>
– Hai, Căline, vin cu mine.<br>
Duhul nopții cheamă iară:<br>
– Hai, Căline, pân-afară.<br>
Crengile au viers pe gură:<br>
– Vin’, Căline, pân-la șură.<br>
Păsările vor să-l vadă:<br>
– Vin’, Căline, în livadă.<br>
Numai pasărea străină<br>
de pe ramura mezină,<br>
n-are cântec, nici hodină.<br>
S-ar tot face, dar nu poate,<br>
țipăt nopții blestemate.</p>

<p>A ieșit cu pași desculți.<br>
Luna îl urzică.<br>
Și-n nesomn sunt spini prea mulți<br>
pentru tâmpla mică.</p>

<p>Bozii înălțate-n cozi<br>
îi pândesc cărarea.<br>
Albi și tineri voievozi<br>
prunii-și mișcă floarea.</p>

<p>Alb, în cămeșuica lui,<br>
printre pruni răsare.<br>
Parcă e și el un pui<br>
de cireș în floare.</p>

<p>Ce-i șoptesc și ce-i tot spun<br>
când o umbră-n cale,<br>
când o ramură de prun,<br>
când o rază moale?</p>

<p>Că pe creangă cum tăcea,<br>
neagră în grădină,<br>
prinde viers acum și ea,<br>
pasărea străină.</p>

<p>Prinde viers și prinde grai,<br>
Prinde glas cuminte.<br>
– Pasăre cu negru strai,<br>
parcă-ndrugi cuvinte.</p>

<p>– Măi Căline, suie-n tei,<br>
printre ramuri dese.<br>
Din pădurea Târnovei<br>
vezi ce șarpe iese.</p>

<p>– Pasăre cu-aripi de scrum<br>
de prin alte crânguri,<br>
mult a fost să taci și-acum<br>
taine multe gânguri.</p>

<p>– Măi Căline, nu auzi<br>
umblete de fiară ?<br>
Zangăte și pași zăluzi<br>
tot prin râpi coboară.</p>

<p>Aud, pasăre, și văd<br>
printre ramuri dese.<br>
Văd năluci și simt prăpăd,<br>
luna vrăji îmi țese.</p>

<p>Parcă sclipete de spăngi<br>
cresc din râpi, pe coaste.<br>
– Măi Căline, printre crăngi<br>
nu-s năluci, ci oaste.</p>

<p>– Tulai, pasărea mea, nu-s<br>
cușme, nici sumane,<br>
ci soldați crăiești de sus,<br>
falnice cătane.</p>

<p>Pasăre, parcă mi-a-mpuns<br>
pieptul o frigare.<br>
Oastea grofului pe-ascuns<br>
își întinde ghiare.</p>

<p>Desprinzându-se ușor<br>
de pe-nalta-i mladă,<br>
pasărea cu negru zbor<br>
piere în livadă.</p>

<p>Cine-o fi vândut, viclean,<br>
oaspeții și satul?<br>
Vin să-l prindă pe Crișan,<br>
cum abați vânatul.</p>

<p>Vin să-l smulgă din culcuș,<br>
sub tăcerea lunii.<br>
Ah! pândarii toți dorm duși,<br>
nu sunt treji nici unii?</p>

<p>Nici o veghe de străjer<br>
chiot nu ascute?<br>
Sări, Căline, jos din cer,<br>
sări din tei mai iute.</p>

<p>Cui să-i ducă vestea rea,<br>
pe Crișan să-l scoale?<br>
– Doamne, dă-mi fierbintea stea<br>
a poveței Tale.</p>

<p>Pune-n gândul meu zbătut<br>
raza ta curată!<br>
Și lumină s-a făcut<br>
în copil, deodată.</p>

<p>Parcă s-a cuminecat<br>
mica lui făptură;<br>
e mai mare, mai bărbat,<br>
cu lumini pe gură.</p>

<p>N-o să-i deie grofului<br>
robi pentru belciuge!<br>
Alb, în cămeșuica lui,<br>
fuge, fuge, fuge.</p>

<p>Trupu-i numai scânteieri,<br>
pașii scânteiază.<br>
Pe sub crăngi de pruni și meri<br>
urma lui e rază.</p>

<p>O fi, măre, timp de-ajuns<br>
satul să-l deștepte?<br>
În clopotniță pătruns,<br>
fulgeră pe trepte.</p>

<p>Bat în cuiburi, fâlfâind,<br>
speriați, lăstunii.<br>
Tinerele mâini se-aprind<br>
vâlvătăi pe funii.</p>

<p>Cade-n noaptea fără fund<br>
dangătul de-aramă.<br>
Zările care-i răspund<br>
ze zbârlesc în coamă.</p>

<p>– Scoală, satul meu iobag,<br>
scoală-te, furtună!<br>
Tunet brațelor ce-l trag,<br>
cruntul clopot tună.</p>

<p>Bubuie arama grea<br>
să trezească truda.<br>
– Scoală, răzmerița mea,<br>
că te vinde Iuda!</p>

<p>Sună, clopote, prelung,<br>
și deșteaptă gloata.<br>
Crâsnic m-am legat s-ajung,<br>
Clopotar, ca tata!</p>

<p>Mai năvalnic, mai aprins,<br>
clopotul se-aruncă,<br>
prăvălind în necuprins<br>
luna, ca pe-o stâncă.</p>

<p>Munții toți se surpă-n gol,<br>
țăndări să se sfarme.<br>
– Taică, dă-mi puteri să scol<br>
Neamul care doarme!</p>

<p>Din ce spartă veșnicie<br>
lespezi mari de dangăt sar?<br>
Ce năpraznic clopotar<br>
trage veacul de frânghie?</p>

<p>E de foc sau e de piatră,<br>
alb în cămeșuica lui?<br>
N-o să-i deie grofului<br>
nici un rob culcat pe vatră.</p>

<p>Noaptea sare ca o ușă<br>
smulsă strașnic din țâțâni.<br>
Satul de iobagi români<br>
se ridică din cenușă.</p>

<p>Somnul se preschimbă-n flinte,<br>
pernele se fac securi.<br>
Din răscruci la cotituri,<br>
gloata-i trează și fierbinte.</p>

<p>Turbă ciuda pe oțele<br>
și-n cătane-mpărătești.<br>
– Înger ești sau demon ești,<br>
clopotarule din stele ?</p>

<p>Cin’ te-a dus în turla naltă<br>
vijeliile s-asmuți<br>
și tot trăznetul să-l muți<br>
dintr-o zare-n cealaltă?</p>

<p>De ești duh sau numai pleavă<br>
de valah în turnul tău,<br>
nu te-o judeca birău,<br>
ci crăiescul plumb din țeavă!</p>

<p>Pâlc de spăngi cărări își taie<br>
tot pe brânci, pe după dâmb.<br>
Râpâiala lor de plumb<br>
Biciuiește ca o ploaie.</p>

<p>Așchii se desprind din lună<br>
și din turnul transilvan.<br>
Clopotarul năzdrăvan<br>
tot mai crunt prin stele tună.</p>

<p>Altă grindină. Alt ropot.<br>
Așchii noi din zid se rup.<br>
Strălucește micul trup<br>
ca un crin legat de clopot.</p>

<p>Nu-i muiere, n-o să-și plângă<br>
Brațul drept rămas beteag.<br>
– Clopot m-am jurat să trag.<br>
Am să-l trag cu mâna stângă.</p>

<p>Mai grozav furtuni prăvale<br>
din clopotniță, din cer.<br>
– Ticălos paracliser,<br>
plumbii-ți dau în van târcoale!</p>

<p>Puștile prind iar să bată.<br>
Crăngi cu flori din pruni se frâng.<br>
Cade frânt și brațul stâng,<br>
ca o creangă-nsângerată.</p>

<p>– Nu-mi da plânsul suferinții,<br>
ci dă-mi, Doamne, noi puteri,<br>
ceasul marii învieri<br>
să-l sun, chiar de trag cu dinții.</p>

<p>Dinții-n funie se-mplântă,<br>
arde micul trup bălai.<br>
Clopotul de lângă rai<br>
nu mai tună sus, ci cântă.</p>

<p>– Lasă, nu ofta, Căline,<br>
fii fecior ne-nfrânt.<br>
Lacrima ce plânge-n tine<br>
lumineaz-o-n cânt.</p>

<p>Cine-i spuse vorbe bune,<br>
ieri, în rumenul apus?<br>
O să-nalțe, cum i-a spus,<br>
din durere, rugăciune.</p>

<p>Trage. Clopotul se roagă.<br>
Lungul tunet din furtuni<br>
cântă-acuma rugăciuni<br>
pentru răzmerița dragă.</p>

<p>Dârzul crâsnic de-adineaur’<br>
prins cu dinții toți de cer,<br>
printre stele care pier<br>
sparge cântece de aur.</p>

<p>Ca un zbor se-avântă-n spații,<br>
spânzurat de ruga lui!<br>
Jos, prin oastea grofului,<br>
Sparg porți negre răsculații.</p>

<p>– N-ai stârnit destul zăvozii,<br>
diavole de clopotar?<br>
Puștile crăiești bat iar<br>
și se pierd, pe brânci, în bozii.</p>

<p>Dinții încă vor s-apuce<br>
funia de care-au tras.<br>
Singur, lângă rai rămas,<br>
clopot vine și se duce.</p>

<p>Singur clopotul suspină<br>
tot mai sus și tot mai lin.<br>
Trupul mic, de sânge plin,<br>
parcă sângeră lumină.</p>

<p>Ochii de la Prea-Curata<br>
cerul încă îl străpung.<br>
– Crâsnic m-am legat s-ajung,<br>
clopotar pe toată gloata!</p>

<p>Picurii ce-i curg pe față<br>
tremură și ei puțin,<br>
dar se fac surâs senin,<br>
limpezimi de dimineață.</p>

<p>– Lasă, nu ofta, Căline,<br>
să nu plângi, fecior ne-nfrânt.<br>
Toată lacrima din tine<br>
urcă-n stele clopot sfânt.</p>
