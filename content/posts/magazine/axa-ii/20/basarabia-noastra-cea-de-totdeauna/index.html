---
title: Basarabia noastră, cea de totdeauna
date: 2009-07-01T01:00:00Z
year: 2009
month: 2009-07
authors:
  - stefan-plamadeala
series:
  - AXA ANUL II
#  - Axa 20
categories:
tags:
  - Basarabia
  - Moldova
images:
  - "images/0.jpg"
featured: true
pinned: false
final: true
---
<h2>O democrație „de succes”</h2>
<p>Calificativul „de succes”, are sensul propriu doar pentru cei cîțiva aleși ai sorții, care (mai nou, de vreo cîțiva ani) se pretind aleșii poporului doar în urma unor jocuri murdare și în urma fraudei care, așa cum menționam în articolele anterioare, este votul. „Nu dați porcilor mărgăritare!” – îndemnul rămîne mereu actual și adevărat.</p>

<h2>Ce este votul?</h2>
<p>Oamenii de rînd nu simt pulsul vieții sociale, politice și economice. Ei nu au cunoștințele necesare de istorie, relații internaționale, economie etc. pentru a diferenția curentul politic distructiv de cel ce aduce prosperitatea. Ei nu sînt decît niște marionete în mîinile manipulatorilor, care le storc votul prin cele mai penibile, dar totodată rodnice metode. Un stat care se pretinde național trebuie să fie guvernat între 2 mari coordonate: tradiția poporului, care singură își creează legile ei organice, și patriotismul, în care binele comun prevalează asupra interesului personal.</p>
<p>Ce se întîmplă însă în realitate? Tu te duci la vot ca un necunoscător, care nu ai idee cum ar trebui să fie condusă o țară, dar a cărei conducere te afectează în mod direct. Ce faci acolo? Pui o ștampilă în dreptul unor nume pompoase (liberalo-democrato-stîngo-drepto-centro), care nu se deosebesc unul de celălalt decît prin denumire și putere de propagandă, fiecare partid fiind în realitate o haită de hiene ce se luptă între ele o dată la 4 ani (cîteodată chiar de 2 ori pe an, dacă avem „norocul” anticipatelor) pentru trupul cu paloare cadaverică al unei sărmane țări ce a avut ghinionul de a fi la confluența dintre bolșevism și europenism, dintre globalizarea socialistă și cea capitalistă. Ce reprezintă acel vot? El reprezintă acea alegere a „răului mai bun”! Afirmație falsă din start, semnificînd resemnarea și acceptarea jugului democratic, pentru că răul tot rău rămîne. Votul nu înseamnă putere și nu e o armă, pentru că nu ai ce și pe cine alege, cărțile sînt făcute dinainte, (alegătorul) e doar un figurant ce apare cel mult ca o unitate într-o statistică a prezenței la vot. Oare asta e valoarea omului? O unitate matematică o dată la patru ani? Din păcate nu acea unitate pitagoreică, socotită ca principiu al tuturor lucrurilor, ci o unitate lipsită de orice importanță. O, biet și simplu cetățean, ai ajuns să însemni nimic atunci cînd ți se decide viitorul! Ai ajuns rob în casa și la masa ta și te hrănești din puținele fărîmituri căzute dintre degetele lichelelor și veneticilor care încearcă să îți stăpînească destinul!</p>

<h2>Dezgust</h2>
<p>De ce tot mai mulți renunță să-și exprime votul? Rar este un scrutin la care prezența să depășească 50% și tot mai des, pentru a se păstra legalitatea (!) se falsifică datele prezenței la vot. „Dezgust” e cuvîntul ce domină în sufletul omului de rînd: dezgust față de același teatru, aceiași actori, aceleași minciuni.</p>

<h2>Să-i dăm Cezarului ce-i al Cezarului și lui Dumnezeu ce e al Lui Dumnezeu!</h2>
<p>Care ar fi sistemul bun, dacă democrația e atît de putredă? Sistem de guvernare desăvîrșit nu există, Desăvîrșirea e unică și întreită, însă – atunci cînd românul își va decide destinul în concordanță cu dragostea de bine, dreptate și adevăr; cînd el va fi stăpîn în țara lui, cînd geniul și patriotismul vor ține locul minciunii și dorinței de parvenire a celor ce conduc – atunci îi vom da pămîntului românesc ceea ce merită: o stăpînire românească.</p>

<h2>Noua lege electorală</h2>
<p>Comuniștii își netezesc drumul spre cîștigarea anticipatelor în urma cărora ne vor spune: Alegeri anticipate ați vrut, alegeri anticipate ați avut! Așa că au schimbat legea electorală după bunul lor plac:</p>
<p class="fst-italic">„Comuniștii schimbă legea electorală ca să câștige anticipatele</p>
<p class="fst-italic">Stabilirea datei alegerilor într-o zi de lucru a avut scopul de a împiedica participarea la vot a cetățenilor R. Moldova aflați peste hotare. Parlamentul a adoptat luni, în lectură finală, modificările la Codul Electoral, potrivit cărora a fost redus pragul electoral de la 6% până la 5%, iar pragul de validare de la 50% plus un vot până la 33%. În cazul unor alegeri repetate, pragul de validare a alegerilor a fost abolit, astfel acestea vor fi declarate valide indiferent de numărul alegătorilor care vor participa la scrutin. În aceeași zi, președintele în exercițiu Vladimir Voronin a semnat decretul privind dizolvarea Parlamentului și fixarea datei alegerilor pentru prima oară în istorie într-o zi de lucru, miercuri, 29 iulie. Din cauza criticilor dure ale societății și ale partidelor de opoziție, guvernul R. Moldova a declarat ziua anticipatelor zi liberă.</p>
<p class="fst-italic">În pofida angajamentelor R. Moldova de a îmbunătăți cadrul electoral, decizia partidului de guvernământ de a micșora pragul de validare a alegerilor până la o treime și de a stabili data alegerilor într-o zi de lucru a avut scopul de a împiedica participarea la vot a cetățenilor R. Moldova aflați peste hotare și de a-și crea condiții mai favorabile pentru a câștiga alegerile, susțin mai mulți politicieni și analiști politici. La alegerile din 5 aprilie, peste hotare au votat 16.000 de cetățeni, ceea ce reprezintă circa 1% din numărul total al alegătorilor care au participat la alegeri. Majoritatea covârșitoare a voturilor exprimate în străinătate au fost acordate partidelor de opoziție. În prezent, peste hotare se află peste 500 de mii de cetățeni ai R. Moldova” (Jurnal de Chișinău).</p>
<p class="fst-italic">„Data alegerilor – strategie în avantajul comuniștilor</p>
<p class="fst-italic">Comunitatea Basarabenilor din Belgia își arată îngrijorarea față de decizia partidului de guvernământ de a fixa data viitoarelor alegeri pentru ziua de miercuri, 29 iulie. Îngrijorarea este accentuată de obstrucționarea unui drept fundamental al cetățenilor Republicii Moldova aflați peste hotarele țării, care nu-și vor putea exprima dreptul la vot în mod corect într-o zi de miercuri, în miez de săptămână. Mai întîi de toate, ziua de miercuri, 29 iulie, este una lucrătoare în Occident și, în plus, nu permite deplasarea în pauza de masă sau dimineața înainte de serviciu la Ambasada Republicii Moldova la Bruxelles a celor care locuiesc în afara Bruxelles-ului și a celor din alte țări, precum Irlanda, Olanda, Franța, etc. Pe lângă aceasta, ziua de miercuri, 29 iulie, este în ultima săptămână a lunii iulie, cu doua zile înainte de începutul al concediului din luna august, când majoritatea înalților funcționari ai forurilor europene și internaționale sunt absenți, cu mici excepții.</p>
<p class="fst-italic">Considerăm deci că această dată este una strategic aleasă de partidul de guvernământ la sugestia Rusiei, pentru a putea înăbuși un eventual val de nemulțumiri din partea populației față de rezultatele alegerilor anticipate, asemănătoare celei de la 7 aprilie 2009. Astfel, organismele internaționale și Uniunea Europeana ar avea o reacție întârziată și deci mai puțin eficace la acțiunile de reprimare ale organelor de forță ale R. M., iar țapii ispășitori ar putea fi maltratați în comisariate fără nici un impediment. În plus, decizia respectivă ne îngrijorează și ne face să credem că nu este exclusă o surpriză „à la russe” de tipul celei din august 2008 din Georgia. Iar R. Moldova, nefiind nici Georgia și nici Iran, este puțin probabil că se va mobiliza cineva să aplaneze efectele eventualelor reprimări ale nemulțumirilor postelectorale viitoare sau să facă declarații de salvgardare a democrației basarabene. De aceea, decizia fixării datei alegerilor anticipate pentru miercuri, 29 iulie 2009, în toiul verii, este vădit orientată spre manipularea rezultatelor acestora” (Jurnal de Chișinău).</p>

<h2>Iuda lovește din nou</h2>
<p>Iurie Roșca, fostul mare „guru” al Opoziției și luptător anticomunist, a fost numit viceprim-ministru. El ne-a demonstrat încă o dată cît de goale pot fi vorbele unui om politic și că Iuda își racolează urmașii și după 2000 de ani:</p>
<p class="fst-italic">„Roșca, valetul lui Voronin</p>
<p class="fst-italic">Liderul PPCD va face uz de instrumentele de care dispune pentru a se răzbuna pe rivalii săi politici. Vladimir Voronin apreciază devotamentul și colaborarea aliaților săi. Astfel, înainte de a merge la anticipate, șeful statului și-a adus aminte de principalul său partener de guvernare, Iurie Roșca, pe care l-a numit la începutul acestei săptămâni, prin decret prezidențial, în funcția de vicepremier responsabil de drepturile și libertățile cetățenilor, menținerea ordinii publice și combaterea criminalității. Încântat de noua funcție primită în dar, Roșca a anunțat că nu va merge pe lista partidului al cărui președinte este (P.P.C.D. – n.r.). Potrivit unor surse, fostul vicespicher [al parlamentului] a renunțat să meargă la anticipate pentru că ar putea rămâne prima persoană în Guvern pe perioada de până la alegeri.</p>
<p class="fst-italic">La învestirea în funcție a lui Roșca, Vladimir Voronin a precizat că a luat această decizie «surprinzătoare» pentru că liderul P.P.C.D. a avut o atitudine normală față de cum se dezvoltă R. Moldova. Amintim că acum un an, referindu-se la Roșca, Voronin îi dădea și alte calificative: «Roșca e bărbat, Roșca не веляет. Dacă te bați, te bați cu un bărbat; dacă faci o treabă, o faci cu un bărbat” – spunea Voronin la una din conferințele sale susținute la sfârșitul lui iulie trecut. Iar cu o lună în urmă, deranjat de fermitatea actualei opoziții parlamentare, Voronin declara că, dacă se va ajunge la anticipate, el însuși va face campanie pentru Iurie Roșca și partidul lui.”</p>

<h2>Surpriza lui Voronin</h2>
<p>Decizia de a-l numi pe Roșca în funcția de vicepremier, ocupată până nu demult de Valentin Mejinschi, a fost o adevărată surpriză pentru opinia publică. Or, la momentul constituirii Guvernului Greceanîi 2, premierul declara că Mejinschi nu se va regăsi în noul Executiv, pentru că această funcție de viceprim-ministru a fost suprimată în scopul optimizării activității Cabinetului de Miniștri. Nu a trecut nici o săptămână de la această declarație a lui Greceanîi, că funcția la care se renunțase este reintrodusă de dragul lui Roșca. Acum, Roșca se va ocupa de coordonarea activității Ministerului Afacerilor Interne, Ministerului Apărării, Centrului pentru Combaterea Crimelor Economice și Corupției. (…)</p>
<p class="fst-italic">Dosarul Roșca</p>
<p class="fst-italic">Iurie Roșca a fost deputatul supus celor mai multe proceduri de ridicare a imunității din istoria Parlamentului – pentru acte de huliganism și proteste neautorizate. La capitolul huliganism, Iurie Roșca bate toate recordurile în politica moldovenească. El a scandalizat opinia publică prin agresarea mai multor polițiști, a unei femei și a colegilor săi de partid. Pe data de 6 aprilie 2002 – în fața Casei Presei din Chișinău, în prezența mai multor martori – Roșca a bătut doi polițiști cu pumnii și picioarele. În același an, a bătut la Rezina un alt polițist, care intervenise pentru a curma o altercație dintre doi tineri și care a fost internat apoi în spital. E cunoscut și cazul lui Nicolae Șmuleanschi și Victor Zugravu, care, venind la sediul P.P.C.D. pentru a-l invita să participe la o acțiune de protest în privința eliberării grupului Ilașcu, au fost maltratați. Desfigurat, Șmuleanschi a fost ascuns timp de o săptămână într-un apartament, până când și-a tratat rănile. În toate aceste cazuri, dacă i s-a solicitat să se prezinte la poliție, Roșca a refuzat, pretextând că e deputat și dispune de imunitate parlamentară. În anii 2000-2003, el a fost reclamat de mai multe ori în instituțiile de drept pentru huliganism. Este deputatul supus celor mai multe proceduri de ridicare a imunității din istoria Parlamentului – pentru acte de huliganism și proteste neautorizate. În 2004, parlamentul a decis iarăși retragerea imunității lui Roșca și altor doi deputați P.P.C.D., după ce aceștia au dat foc drapelelor rusești și portretelor lui Putin în fața Ambasadei Rusiei la Chișinău. Fiind învinuiți de profanarea simbolurilor de stat ale Rusiei, cei trei deputați urmau să fie judecați, însă dosarul nu s-a mai încheiat. Iurie Roșca este unul dintre autorii controversatului Cod al Audiovizualului, care, potrivit experților, a fost adoptat doar pentru a le da mână liberă P.C.R.M. și P.P.C.D. ca să-și însușească posturile de radio și TV municipale, „Antena C” și „Euro TV”. Codul impune transformarea instituțiilor publice ale audiovizualului în instituții private sau în subdiviziuni ale «Teleradio-Moldova», contravenind principiilor Cartei Europene a Autonomiei Locale și ale Legii privind administrația publică locală. În consecință, încălcând flagrant lege după lege (aceste instituții n-au fost incluse nici măcar în Planul de privatizare), oamenii lui Roșca intră abuziv în sediul televiziunii și, neglijând Codul Muncii, îi alungă pe toți angajații care nu vroiau să li se supună. Până în prezent, la postul Eu TV se manifestă o atitudine favorizantă doar față de P.C.R.M. și P.P.C.D.</p>
<p class="fst-italic">Uzitând de funcția sa și de relațiile de parteneriat cu partidul de guvernământ, Roșca a reușit și să-și ascundă de opinia publică dosarul cu privire la proprietățile sale, în care e acuzat că a făcut uz de statutul de deputat pentru a practica activități de antreprenoriat. Dosarul contra lui Roșca a fost stopat și pus în umbră imediat după votul din 4 aprilie 2005. Și celelalte instituții de stat îl protejează, refuzând să ofere orice informații despre el. În parlamentul precedent, el a manifestat un comportament ostentativ, ofensându-i și acuzându-i de corupție pe toți deputații ne-comuniști. În orice guvernare de până acum, Roșca s-a proclamat cel mai înverșunat lider de opoziție, dar întotdeauna a fost protejat de către autorități” (Jurnal de Chișinău).</p>

<h2>Vizitele de lucru ale lui Voronin, sau binecuvîntările preelectorale</h2>
<p>Aflăm că Voronin are programate 2 vizite: una în Israel și cealaltă în Rusia, ambele la început de campanie electorală. Aceste vizite mă fac să cred că Voronin se duce să-și prezinte raportul în fața mai marilor săi din umbră și să ia instrucțiuni clare referitor la următoarele sale acțiuni. De ce anume Israel și apoi Rusia? – întrebare retorică.</p>
<p class="fst-italic">„Și tu, Israile?</p>
<p class="fst-italic">Președintele interimar Voronin a anunțat că va efectua, la început de campanie electorală, două vizite de lucru: una pe 21 iunie în Israel, iar cealaltă pe 22 iunie – la Moscova. Că Moscova acordă asistență regimului neocomunist și lui Voronin personal, care se cramponează de putere cu ambele mâini, care, de dragul puterii, împușcă, torturează și își bate cetățenii tineri, nu ne mai miră. Dar de ce ar face acest lucru Israelul? […]</p>
<p class="fst-italic">Vladimir Voronin întreprinde astăzi o vizită de lucru la Moscova</p>
<p class="fst-italic">Președintele Republicii Moldova, Vladimir Voronin, va avea luni, 22 iunie, la Moscova, întrevederi cu omologul său rus, Dimitri Medvedev, și cu prim-ministrul rus, Vladimir Putin. Potrivit serviciului de presă al Președinției, în cadrul întrevederilor vor fi discutate aspecte vizând stadiul actual al relațiilor moldo-ruse și perspectivele dezvoltării raporturilor bilaterale:</p>
<p class="fst-italic">«Președintele Federației Ruse, Dimitri Medvedev, și colegul său moldovean vor discuta despre alegerile parlamentare anticipate, preconizate pentru 29 iulie, și despre reglementarea conflictului transnistrean» scrie agenția rusă Ria-Novosti, citând surse de la Kremlin. Programul vizitei include depunerea de flori la Monumentul Ostașului Necunoscut din Moscova, cu prilejul a 68 de ani de la atacul armatelor germane asupra celor sovietice. În seara zilei de 22 iunie, Vladimir Voronin va reveni în țară” (Jurnal de Chișinău).</p>

<h2>Comemorarea „eroilor”</h2>
<p>Pentru comuniști, este evident că ziua în care s-a început lupta pentru realipirea Basarabiei la trupul României e zi de doliu național. Mă întreb cum însă noi, românii, permitem ca această senină comemorare a criminalilor, deveniți eroi doar fiindcă au fost învingători, să treacă drept o acțiune firească:</p>
<p class="fst-italic">„Autoritățile centrale au comemorat eroii sovietici căzuți în cel de-al doilea război mondial</p>
<p class="fst-italic">Oficiali din administrația centrală, în frunte cu prim-ministrul Zinaida Greceanîi, au depus flori la Complexul memorial Eternitatea din Chișinău, în memoria eroilor sovietici căzuți în cel de-al doilea război mondial. Acțiunea a avut loc luni, 22 iunie, când se împlinesc 68 de ani de când Germania nazistă a atacat Uniunea Sovietică. La eveniment, au participat și veterani ai armatei sovietice, care au depus flori după oficiali. Zinaida Grecianîi a declarat presei că, «atunci când își respectă trecutul, țara își respectă și viitorul, și prezentul».«Este o zi tragică pentru noi, care nu trebuie dată uitării, așa cum nu trebuie uitați nici cei căzuți în lupte. Nu putem să ne uităm trecutul, nu putem să ne uităm memoria» – a declarat premierul. «Am venit, împreună cu colegii din Guvern, să-i comemorăm pe cei care au luptat pentru integritatea Uniunii Sovietice», a răspuns prim-vicepremierul Igor Dodon la întrebarea jurnaliștilor dacă a fost de față la acțiune și pentru a-și aduce aminte de ofițerii armatei române care, în noaptea de 21 spre 22 iunie 1941, au luptat pentru eliberarea Basarabiei și a Bucovinei de Nord de sub ocupația sovietică” (Jurnal de Chișinău).</p>

<h2>„Partidele au intrat în cursa pentru 29 iulie</h2>
<p class="fst-italic">Miercuri, primele cinci partide au depus la Comisia Electorală Centrală (C.E.C.) dosarele pentru înregistrarea oficială în cursa electorală. Ca și data trecută, ordinea pe buletinul de vot s-a stabilit prin tragere la sorți pentru concurenții care s-au înscris miercuri.</p>
<p class="fst-italic">Ordinea partidelor politice în buletinul de vot va fi: 1. Partidul Comuniștilor, 2. Partidul Popular Creștin-Democrat, 3. Alianța Moldova Noastră, 4. Partidul Liberal, 5. Partidul Liberal Democrat din Moldova. Pentru a rămâne definitiv în această ordine, concurenții trebuie să fie înregistrați de C.E.C. Primii s-au prezentat la C.E.C. pentru a depune actele membrii P.L.D.M. Faptul că vor fi pe locul cinci nu-i va dezavantaja, consideră liderul partidului. «Este doar un loc pe listă care va reprezenta P.L.D.M.-ul. Pentru rezultatul care urmează să-l obținem, nu are atât de mare importanță numărul din buletinul de vot, ci contează munca pe care o vom depune, insistența cu care vom acționa în această campanie», a declarat Vlad Filat. Liderul P.L.D.M. susține că nu e un avantaj pentru P.C.R.M. că s-a poziționat pe primul loc: «Dacă e să ne uităm la alegerile din 5 aprilie, P.S.D.-ul, cel care a fost pe prima poziție, nici n-a trecut pragul electoral. Este o părere absolut irelevantă vizavi de rezultatul pe care o să-l obțină un anumit concurent electoral vizavi de numărul din buletinul de vot.» Mihai Ghimpu, președintele P.L., a declarat că numărul patru în buletinul de vot e o poziție bună: «Considerăm că, prin cifra patru, Dumnezeu ne dorește să acumulăm 40%. Acum, rămâne să demonstrăm că suntem în stare să creștem în procente», a menționat Mihai Ghimpu. La extragerea numărului din buletinul de vot, A.M.N. a fost reprezentată de Iurie Colesnic. «Este o constantă a A.M.N.-ului. În 2005, am fost pe locul trei în buletinele de vot; în alegerile din 5 aprilie, pe locul trei; și acum la fel. Eu cred că aceasta reflectă esența partidului nostru: stabilitate și consecvență», a declarat Iurie Colesnic” (Timpul).</p>

<h2>Unire în cuget și în simțiri!</h2>
<p>De asta avem nevoie: să facem un singur partid, cel al românilor adevărați, care să lupte cu armele cele mai puternice, dreptatea și adevărul, împotriva panglicarilor de la putere și împotriva intereselor străine care umbresc din ce în ce mai mult această bucată de Românie. Să luptăm! Să fim cu adevărat români!</p>
