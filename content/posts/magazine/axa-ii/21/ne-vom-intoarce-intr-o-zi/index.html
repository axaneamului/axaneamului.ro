---
title: Ne vom întoarce într-o zi
date: 2009-07-16T06:00:00Z
year: 2009
month: 2009-07
authors:
  - radu-gyr
series:
  - AXA ANUL II
#  - Axa 21
categories:
tags:
images:
  - "images/0.jpg"
featured: false
pinned: false
final: true
---
<p>Ne vom întoarce într-o zi,<br>
Ne vom întoarce neapărat.<br>
Vor fi apusuri aurii,<br>
Cum au mai fost când am plecat.</p>

<p>Ne vom întoarce neapărat,<br>
Cum apele se-ntorc din nori,<br>
Sau cum se-ntoarce, tremurat,<br>
Pierdutul cântec, pe viori.</p>

<p>Ne vom întoarce într-o zi<br>
Și cei de azi, cu pașii grei,<br>
Nu ne-or vedea, nu ne-or simți,<br>
Cum vom intra încet în ei.</p>

<p>Ne vom întoarce ca un fum,<br>
Ușori, ținându-ne de mâini,<br>
Toți cei de ieri în cei de-acum,<br>
Cum trec fântânile-n fântâni.</p>

<p>Cei vechi ne-om strecura, tiptil,<br>
În toate dragostele noi<br>
Și-n cântecul pe care și-l<br>
Vor spune alții, după noi.</p>

<p>În zâmbetul ce va miji,<br>
Și-n orice geamăt viitor,<br>
Tot noi vom sta, tot noi vom fi,<br>
Ca o sămânță-n taina lor.</p>

<p>Noi cei pierduți, re-ntorși din zări,<br>
Cu vechiul nostru duh fecund,<br>
Ne ‘napoiem și-n disperări<br>
Și-n răni ce-n piepturi se ascund.</p>

<p>Și-n lacrimi ori în mângâieri,<br>
Tot noi vom curge zi de zi.<br>
În tot ce mâine, ca și ieri,<br>
Va sângera sau va iubi…</p>
