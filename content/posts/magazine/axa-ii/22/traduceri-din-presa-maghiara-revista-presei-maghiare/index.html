---
title: Traduceri din presa de limbă maghiară din România. Revista presei maghiare Nr. 13/01.07.2009 – 15.07.2009
date: 2009-08-01T02:00:00Z
year: 2009
month: 2009-08
authors:
- centrul-european-de-studii-covasna-harghita
series:
  - AXA ANUL II
#  - Axa 22
categories:
  - Revista presei maghiare
tags:
images:
  - "images/0.jpg"
featured: false
pinned: false
final: true
---
<h2>Cotidianul: Haromszek, nr. 5717 - 02.07.2009<br>
Grup europarlamentar la Bruxelles</h2>
<p>În calitate de reprezentanți realeși, am dori să desfășurăm, în cadrul fracțiunii PPE, o activitate consecventă și eficientă. În baza experiențelor acumulate, am luat decizia de a înființa, în cadrul delegației române care activează în grupul europarlamentarilor PPE, grupul reprezentanților UDMR - se arată în scrisoarea adresată președintelui parlamentarilor PPE, Joseph Daul și care poartă semnăturile lui Winkler Gyula, Tokes Laszlo și Sogor Csaba.</p>
<p>Mandatul primit de la alegători ne obligă să căutăm cele mai eficiente mijloace politice prin intermediul cărora să ne putem achita cel mai bine de reprezentarea maghiarimii din România la Bruxelles. Înființarea grupului reprezentanților UDMR este un astfel de cadru, ne ajută să luptăm pentru recunoașterea comunității maghiare din România și să ne îndeplinim obiectivele propuse în UE. În același timp, în delegația română din cadrul PPE conlucrăm cu colegii democrați-liberali pentru a reprezenta interesele țării la Bruxelles - a declarat Winker Gyula.</p>

<h2>Cotidianul: Haromszek, nr. 5717 - 02.07.2009<br>
Să învățăm limba slovacă?<br>
Sylvester Lajos</h2>
<p>Nu, să nu învățăm limba slovacă, pentru că dacă ne scapă vreo greșeală lingvistică, ne amendează cu 5.000 euro. În Ținutul de Sus - pentru aceste cuvinte, oare cât este amenda? -, așadar în Slovacia, amenda se aplică tot în euro, dat fiind faptul că această bucată de pământ este țară membră UE. În schimb Uniunea Europeană nu amendează genocidul lingvistic, această ticăloșie barbară a cărei aplicare este supravegheată de un nu știu ce comando lingvistic ministerial. Szili Katalin a formulat obiecții cu privire la fixarea pe ordinea de zi parlamentară a modificării legii privind utilizarea limbii, ministerul ungar de externe și-a ridicat și el glasul, însă totul a fost zadarnic. Partea slovacă a făcut, ce-i drept, promisiuni că înainte de votarea în parlament a legii limbii de stat se va consulta cu OSCE, însă într-un final nu a fost adoptată nici una din cele 15 propuneri de modificare ale Partidului Coaliției Maghiare.</p>
<p>Consecința logică a deciziei parlamentare care întrece până și decretele Benes valabile și azi, ar putea fi aceea ca slovacii să înceapă să învețe limba maghiară și alte fie străine, pentru că dacă ar comunica în aceste limbi, nu ar leza legea limbii de stat.</p>
<p>Legea care urmărește autocrația limbii slovace va asmuți comandourile lingvistice - instituțiile de stat - să-i șicaneze pe locuitorii maghiari, sub pretextul utilizării corecte a limbii.</p>
<p>Cea mai eficientă împotrivire față de legea utilizării limbii ar fi să considerăm că limba noastră maternă, în calitate de principal pilon de susținere al identității noastre, este de o importanță deosebită și chiar și numai pentru acest motiv, să o utilizăm corect.</p>

<h2>Publicația: Szekely Ujsag, nr. 26 - 02-08.07.2009<br>
Marii maeștri ai tragerii de timp<br>
Fulop D. Denes</h2>
<p>În privința convocării Marii Adunări a Autoguvernărilor de pe Pământul Secuiesc există o liniște suspectă, deși ar fi necesară adoptarea în comun a unei hotărâri care să demonstreze clar că majoritatea locuitorilor de pe Pământul Secuiesc doresc autonomia teritorială. Ședința planificată inițial pentru primăvară, a fost amânată la cererea UDMR, deoarece nu s-a dorit transformarea ei într-o manifestare electorală, în pragul alegerilor europarlamentare. Marko Bela a promis că adunarea va avea loc la sfârșitul lunii iunie, dar după cum ne-am obișnuit deja, acest lucru nu a fost altceva decât praf în ochii cetățenilor creduli. Propaganda-succesului se referă în momentul de față la altceva. Importantă nu este autonomia Pământului Secuiesc, ci cine anume să fie candidatul la funcția de președinte al statului. Este penibil modul în cate se joacă UDMR cu propria-i listă. Votul acordat candidatului maghiar este un vor pierdut, însă pentru maghiarii carieriști nu asta este important: prin desemnarea unui candidat propriu se dorește dovedirea puterii politice a partidului. Rolul de membru în opoziție nu este nicidecum pe placul lui Marko și ai lui, ei dorind cu orice preț să fie primiți în guvernul român. Cu orice preț, chiar și prin ignorarea interesului comunitar. Se mizează pe faptul că în cazul în care cele două partide de coaliție nu vor putea guverna împreună la un moment dat, ar putea fi din nou nevoie de ei. Tocmai din această cauză trebuie să se dea dovadă de răbdare, trebuie inițiate acțiuni nesemnificative și trebuie amânată convocarea marii adunări secuiești. Între timp se poate pomeni de autonomie, se poate înființa un organism care să se mai ocupe luni de zile de probleme teoretice. Conducătorii UDMR au fost dintotdeauna mari maeștri ai tragerii de timp și se și vede rezultatul acestui fapt: lipsa de rezultate.</p>
<p>CNS a inițiat ca PCM și UDMR - lăsând la o parte disensiunile politice și solidarizând toate autoguvernările de pe Pământul Secuiesc - să susțină în mod unitar problema autonomiei teritoriale și să adopte o decizie comună. PCM s-a angajat la acest lucru fără să impună condiții, însă UDMR nu a făcut până acum altceva decât să-l obstrucționeze. Nu îmi dau seama ce ar trebui să se mai întâmple pentru ca alegătorii să se trezească și să-i alunge pe trădători, pe cei care sunt dispuși la compromisuri?</p>

<h2>Cotidianul: Haromszek, nr. 5717 - 02.07.2009<br>
Garda Ungară a fost dizolvată printr-o sentință definitivă<br>
Vary O. Peter</h2>
<p>Curtea de Apel de la Budapesta a dizolvat ieri, prin sentință definitivă, Asociația Culturală și Păstrătoare de Tradiții Garda Ungară. Sentința de dizolvare este importantă, însă nu și suficientă pentru reprimarea extremiștilor - a declarat Nyako Istvan. Potrivit purtătorului de cuvânt al MSZP (n.t. - Partidului Socialist Ungar), sentința reduce uriașul pericol pe care îl reprezintă neonaziștii la adresa democrației și semnalează că în Ungaria, instigarea la ură și generarea de temeri nu pot rămâne fără consecințe. FIDESZ nu a dorit să comenteze dizolvarea Gărzii Ungare.</p>

<h2>Cotidianul: Haromszek, nr. 5717 - 02.07.2009<br>
Să acționăm chibzui pentru autonomie<br>
Veres Ibolya</h2>
<p>Corabia noastră scârțâie din toate încheieturile pe marea Popoarelor, drapelul i-a fost distrus de vântul rece care suflă de peste 80 de ani. Iar noi, strigăm unii la alții. Ar fi bine să putem cârmui împreună corabia autonomiei, pe ape mai liniștite.</p>
<p>Este adevărat că faptic, CNS-CNMT au inițiat primii pași ai autonomiei, numai că practica este slabă. Mai întâi ar fi trebuit să mergem să învățăm de la popoarele care au parcurs deja această cale. Ceea ce s-a întâmplat la noi în februarie 2007, sub titlul de sondaj de opinie, a fost destul de incert, iar incertitudinea există și azi. Și nu vine de jos, ci de sus, unde apar declarații care se contrazic reciproc. Și eu am desfășurat acțiuni de voluntariat în diferite campanii (pretenția la autonomie, strângere de semnături pentru candidatura lui Tokes la europarlamentare, activități electorale, etc.). Sondajul de opinie a fost desfășurat pripit, fără o atentă chibzuință. Dacă tot ni s-a oferit acum - prima oară de la Trianon încoace - o astfel de ocazie, ar fi trebuit realizat un sondaj care, la un moment dat, să poată fi ridicat la rang de lege. Pentru acest lucru ar fi fost însă necesară sondarea întregii populații din județ, sau cel puțin în procent de 70-80%.</p>
<p>Cred că cei de altă naționalitate, religie, care conviețuiesc cu noi, s-ar fi așteptat să-i chestionăm și pe ei, însă din păcate nu doar pe ei i-am omis. Nu am chestionat în deplinătatea ei nici măcar populația de etnie maghiară.</p>
<p>Aș menționa ca exemplu localitatea în care trăiesc. În Ozun nu a ieșit nici măcar un rezultat de 50%, și asta nu pentru că sunt mulți colonizați. Este adevărat că cei care s-au ocupat de sondaj au fost puțini, însă așa cum sondajul s-a prelungit în scaunul Kezdi, tot așa, și la noi mai putea dura vreo două duminici. Merită să demarăm ceva doar dacă suntem siguri pe noi și pe puritatea obiectivelor noastre, dacă suntem deschiși față de cei de altă naționalitate, care trăiesc în minoritate în județ, însă la nivel național sunt totuși majoritari. Aș întreba conducerea de atunci a CNS-CNMT: de ce nu s-a putut realiza un sondaj de opinie și în localitățile cu populație majoritar română din județ?</p>
<p>De obicei, autonomia nu este cucerită de una și nici de zece persoane, ci de o întreagă comunitate. Nu apartenența politică a acestei comunități trebuie avută în vedere.</p>

<h2>Cotidianul: Haromszek, nr. 5717 - 02.07.2009<br>
Secretarul de stat în cadrul ministerului de externe al Ungariei, în turneu pe Pământul Secuiesc<br>
Vary O. Peter</h2>
<p>Înainte de preparativele pentru ședința interguvernamentală ungaro-română care va avea loc în toamnă, la București, secretarul de stat în ministerul ungar al afacerilor externe, Szabo Vilmos, a efectuat un turneu de informare. Ieri, ultima stație de pe Pământul Secuiesc a fost Sfântu Gheorghe, unde - la fel ca și în județele Mureș și Harghita -, secretarul de stat s-a întâlnit cu prefectul, iar ulterior cu primarul municipiului reședință de județ.</p>
<p>La București, secretarul de stat intenționează să discute cu omologul său și despre problema conducătorilor de instituții, destituiți. După cum a afirmat, cele două părți au opinii diferite: partea română consideră că nici vorbă de discriminare, fiind doar o decizie politică, al cărei punct de plecare este dat de prezența UDMR în opoziție. Despre acest lucru a discutat și cu prefectul care, după cum a spus, i-a dat un răspuns foarte corect, deoarece el trebuie să exercite controlul asupra punerii în aplicare a legilor guvernului, neputând avea o opinie politică.</p>
<p>Szabo Vilmos a subliniat că relațiile bilaterale dintre cele două țări sunt bune, însă a apărut acum o problemă în care opiniile celor două părți sunt complet diferite. După cum a spus, din ceea ce a explicat prefectul, partidul ajuns în opoziție trebuie să considere firesc faptul că cei delegați de el nu pot rămâne în funcții. Noi credem în schimb că este mai mult decât atât, este vorba despre o minoritate a cărei reprezentativitate în instituțiile deconcentrate asigură și validarea drepturilor minorităților, iar dacă acest lucru se schimbă, se pune problema discriminării. A mai adăugat: speră că tratativele de azi, de la București, vor reuși să determine guvernul român să își schimbe acest punct de vedere.</p>
<p>Notă: Articolul este însoțit de o imagine, sub care se menționează: Consulul general al Ungariei la Miercurea Ciuc, Szabo Bela și secretarul de stat Szabo Vilmos, la primarul Antal Arpad Andras.</p>