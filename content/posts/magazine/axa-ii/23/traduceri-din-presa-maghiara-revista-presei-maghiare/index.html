---
title: Traduceri din presa de limbă maghiară din România. Revista presei maghiare Nr. 14/15.07.2009 – 31.07.2009
date: 2009-08-16T02:00:00Z
year: 2009
month: 2009-08
authors:
  - centrul-european-de-studii-covasna-harghita
series:
  - AXA ANUL II
#  - Axa 23
categories:
  - Revista presei maghiare
tags:
images:
  - "images/0.jpg"
featured: false
pinned: false
final: true
---
<h2>Cotidianul Haromszek, numărul 5728/16.07.2009<br>
A fost semnat procesul-verbal de colaborare în probleme privind minoritățile</h2>
<p>În procesul-verbal româno-ungar semnat marți, la București, au fost incluse rezultatele de până acum și angajamentele pe viitor în probleme privind maghiarii din România și românii din Ungaria, respectiv colaborarea dintre cele două țări. În cadrul negocierilor de marți, Gemesi Ferenc - secretar de stat ungar pe probleme privind minoritățile și politica națională - și Bogdan Aurescu - secretar de stat român - copreședinții comisiei de colaborare în probleme privind minoritățile - au finalizate textul procesului - verbal, la care au lucrat în mai multe runde din 2007 încoace. Gemesi le-a declarat reprezentanților presei: împreună cu partenerul său, a atins problema legată de destituirea în masă a conducătorilor de naționalitate maghiară ai instituțiilor din România, problemă în care ambele părți și-au reiterat pozițiile. Partea română consideră că este vorba despre un proces legal și conform legii, dat fiind faptul că în România a avut loc o remaniere a guvernului, Partea ungară însă consideră că minorității naționale dintr-o regiune anume ar trebui să i se asigure reprezentanța în instituțiile în cauză în așa fel încât să se țină cont de proporția etnică. Cei doi secretari de stat au discutat și despre problema învățământului maghiar din România, Gemesi Ferenc considerând important ca nimeni să nu fie dezavantajat în România doar pentru simplul fapt că învață în limba maghiară. În legătură cu învățământul superior în limba maghiară, partea ungară a formulat pretenția ca pe viitor, statul român să contribuie și el material la funcționarea Universității Sapientia - sprijinită momentan de statul ungar, în procent de peste 90%. Prin intermediul unor vizite comune, copreședinții vor analiza pe viitor cum este validat învățământul în limba maternă în instituțiile maghiare din România și cele române din Ungaria. Cei doi s-au preocupat separat de situația comunității române din Ungaria. Au constatat cu bucurie că au fost finalizate lucrările la școala românească din Battonya, la care ambele guverne au contribuit cu sume însemnate de la buget. Comparativ cu anii precedenți, numărul copiilor înscriși la școala românească a crescut. Gemesi s-a referit și la rezultate, la faptul că Asociația Minerva a reușit să-și redobândească aproximativ o treime din patrimoniul imobiliar din Cluj. Comisia mixtă va urmări în continuare cu atenție evoluția procesului de restituire din România, în primul rând în domenii importante pentru comunitatea maghiară. Cei doi copreședinți au trecut în revistă și probleme privind colaborarea teritorială, dezvoltarea regională, sprijinirea întreprinderilor mici și mijlocii, în primul rând modalitatea prin care poate fi lansată, prin mijloace guvernamentale, propășirea economică a regiunilor locuite de minorități.</p>

<h2>Publicația săptămânală Szekely hirmondo, numărul 28/17-23.07.2009<br>
Tabăra edificării naționale la Zetea<br>
Dimeny H. Arpad</h2>
<p>În 25 iulie, la Zetea va avea loc prima manifestare individuală transilvăneană a Mișcării de Tineret 64 de Comitate (HVIM), Szekely Sziget, (n.t. - Insula Secuiască), care prin denumirea sa indică faptul că se dorește a fi o manifestare înfrățită cu Magyar Sziget, organizată de ani de zile la Veroce-Kismaros. Tabăra anunțată în spiritul solidarității naționale maghiare și al independenței politice și care cuprinde întregul Bazin Carpatic, dorește să continue misiunea manifestării Magyar Sziget, de dezvoltare a conștiinței și de edificare națională.</p>
<p>Manifestarea a preluat această denumire deoarece secuii trăiesc de 80 de ani ca pe o insulă, în mijlocul unei mări străine - accentuează organizatorii, care doresc să prezinte faptul că sunt capabili să organizeze o manifestare națională pură și fără sprijin din partea statului. Szekely Sziget îi așteaptă pe cei interesați cu un program de o zi, presărat cu concursuri, cu rock maghiar și cu expuneri susținute de istorici și lingviști. Printre conferențiari se numără lingvistul Kiss Denes, președintele Societății Trainon, care va vorbi despre dăinuirea maghiarilor și despre originea strămoșească a limbii maghiare, Barabasi Laszlo, istoric din Transilvania, muzeolog, va vorbi despre istoria secuilor, Tompo Laszlo jr, va ține o expunere despre poeții maghiari despre care nu s-a vorbit, Cu această ocazie va avea loc prezentarea cărții lui Homonnay Otto Janos, Realitatea crudă, iar cei interesați vor putea cunoaște vechile arme ale maghiarilor și vor putea învăța despre amplasarea iurtelor. Școlarii vor putea face cunoștință cu scrierea runică.</p>
<p>Concertele vor începe la ora 18:30. Vor evalua formațiile Zold Kereszt, Hungarica, după care de la ora 20:45 va evolua formația P. Mobil. Bilete pot fi procurate de la Szocs Zoltan (0742.456.918) și Ferenczi Lehel (0749.295.172).</p>

<h2>Cotidianul Haromszek, numărul 5729/17.07.2009<br>
Autoguvernările secuiești în asociere?<br>
Ceartă în loc de solidarizare<br>
Farcadi Botond</h2>
<p>Titlul expunerii Autoguvernările secuiești în asociere s-a dovedit a fi justificat: între conducătorii autoguvernărilor de pe Pământul Secuiesc s-a creat o dispută vehementă cu ocazia prezentării proiectelor comune. Indignarea conducătorilor membri UDMR a fost generată în primul rând de declarația lui Racz Karoly, primarul localității Târgu Secuiesc, care a criticat uniunea. Alte persoane au obiectat în legătură cu existența mai multor idei decât lucruri concrete în privința colaborării.</p>
<p>Borboly Csaba, președintele Consiliului Județean Harghita, a prezentat proiectele și programele comune, pe care le-a inclus într-o publicație. În opinia sa, problemele legare de Pământul Secuiesc pot fi asemănate cu fotbalul în sensul că mulți vorbesc despre el, însă puțini fac ceva în sensul colaborării. În opinia sa, succesul activității comune depinde de modul în care se va reuși armonizarea activităților autoguvernărilor și de valoarea sumelor care vor fi alocate proiectelor comune.</p>
<p>Tamas Sandor, președintele Consiliului Județean Covasna, a declarat: s-au făcut mai multe încercări, s-a încercat obținerea de bani pentru județ prin lobby, însă experiențele arată că soluția pe termen mediu, pentru Pământul Secuiesc, este descentralizarea, iar cea pe termen lung - autonomia teritorială.</p>
<p>Primarul orașului Sfântu Gheorghe, Antal Arpad, a avertizat pe un ton dur în legătură cu acele procese pe care Pământul Secuiesc - și în cadrul acestuia Sfântu Gheorghe - trebuie să le aibă în vedere. În cadrul adunării generale a autoguvernărilor de pe Pământul Secuiesc, cea care va avea loc probabil în luna septembrie, la Odorheiu Secuiesc, va fi adoptat, probabil, un memorandum secuiesc, în care se va aminti de toate aceste probleme, prin internaționalizarea cazului Pământului Secuiesc. În cadrul cuvântării sale, el a declarat: Sfântu Gheorghe este cel mai periclitat oraș de pe Pământul Secuiesc, care trebuie să înfrunte colonizările mascate, expansiunea bisericii ortodoxe și înmulțirea unităților militarizate. În momentul de față, pe Pământul Secuiesc este o afacere bună să fi român, deoarece acela care în Brașov nu ar fi potrivit să ocupe nici măcar un post de portar, la noi obține cel puțin un post de subdirector. Tocmai din această cauză este necesară solidaritatea și adoptarea unei atitudini unitare - a declarat el, accentuând că cifrele economice dovedesc faptul că Pământul Secuiesc este capabil să se autoîntrețină. Este incorectă deci poziția adoptată de conducătorii de pe Pământul Secuiesc, care invocă sărăcia ca un contraargument al autonomiei.</p>
<p>Magyar Anna, președintele adunării generale a județului Csongrad (n.r. - Ungaria) a vorbit despre situațiile din Ungaria, accentuând că de câțiva ani are loc o distrugere conștientă a autoguvernărilor, sub coordonarea guvernului.</p>
<p>Racz Karoly, primarul orașului Târgu Secuiesc, a citat din declarațiile anterioare ale lui Tokes Laszlo și a susținut legitimitatea Partidului Civic Ungar. În opinia lui Mezei Janos, primarul localității Gheorgheni, șefii autoguvernărilor de pe Pământul Secuiesc stau bine la capitolul comunicare, însă lipsește activitatea comună. Edilul orașului, membru PCM, a susținut de asemenea înfăptuirea autonomiei teritoriale, formulând obiecții în legătură cu lipsa rezultatelor ce ar trebui să existe în urma participării UDMR la guvernare: în mod ciudat, au eșuat doar proiectele integrate de dezvoltare urbană, înaintate de primarii PCM, iar proiectele depuse de politicienii Uniunii sunt eligibile. Primarul orașului Miercurea Ciuc, Raduly Robert, a vorbit despre programe comune concrete: a amintit de Turul Ciclist de pe Pământul Secuiesc, de colaborarea dintre teatre și de indicatoarele unitare cu denumiri de localități.</p>
<p>Discursul lui Racz a agitat spiritele. Tamas Sandor l-a citat în răspunsul său pe Tokes, spunând că există două tipuri de maghiari: cei curajoși, care luptă împotriva asupririi românești, și ceilalți, care luptă împotriva maghiarilor. El a criticat faptul că edilul orașului Târgu Secuiesc nu a adoptat o atitudine pozitivă față de colaborarea autoguvernărilor de pe Pământul Secuiesc. S-a pus întrebarea de ce nu este prezent și primarul localității Baraolt, la care Antal Arpad a declarat: nu ar fi bine ca prin intermediul unor conflicte să fie periclitată coeziunea grupului și așa fragil.</p>

<h2>Cotidianul Haromszek, numărul 5730/18.07.2009<br>
Despre necesitatea imperioasă a autonomiilor<br>
Farcadi Botond</h2>
<p>În urmă cu douăzeci de ani am pornit de la un partid-stat centralizat. În prezent s-a reușit destrămarea acestuia. Desființarea partidului-stat centralizat este o sarcină ce trebuie realizată în perioada următoare - a declarat Marko Bela, președintele UDMR, ieri, la cea de-a XX-a ediție a Universității Libere Tusvanyos, în cadrul expunerii intitulate Despre necesitatea imperioasă a autonomiilor - Politica națională 2009-2029. Situația actuală a maghiarilor de peste hotare și șansele strădaniilor la autonomie au fost prezentate de către președintele uniunii dar și de către Csaky Pal, președintele Partidului Coaliției Maghiare din Slovacia, Pasztor Istvan, reprezentantul Coaliției Maghiare din Voivodina și de către Brenzovics Laszlo, vicepreședintele Uniunii Culturale Maghiare din Ucraina Subcarpatică.</p>
<p>După instalarea dictatorială și centralizată a partidului-stat, în ultimii douăzeci de ani s-a reușit realizarea sistemului multipartit, democrația parlamentară, s-a elaborat cu greutate cadrul legal al restituirii, România s-a integrat în Uniunea Europeană și în alianța nord atlantică, în schimb, din punct de vedere al problemei minorităților ne aflăm la linia de demarcație: s-a avansat în problema drepturilor individuale și în ceea ce privește utilizarea limbii - a declarat Marko.</p>
<p>Potrivit președintelui UDMR, realizarea sistemului democratic și asigurarea drepturilor pentru minorități trebuie să aibă loc în același timp. O temă de realizat în următorii 20 de ani va fi demontarea statului centralizat, reorganizarea administrativă totală a României. Primul pas este descentralizarea, apoi trebuie să urmeze regionalizarea prin crearea diferitelor forme de autonomie specifice. Regiunile trebuie înzestrate cu sfere de competențe administrative, și trebuie reorganizate. Mai este posibil un al treilea pas, federalizarea, care irită pe mulți - a arătat Marko, accentuând: acesta este scenariul optimist, există în schimb și unul negativ: legea privind utilizarea limbii din Slovacia, îndepărtarea conducătorilor maghiari de instituții de pe Pământul Secuiesc demonstrează că istoria se repetă.</p>
<p>Condiția de bază a colaborării maghiaro-slovace este respectul reciproc - a declarat Csaky Pal. În expunerea susținută a citat întâmplările din ultimii 20 de ani, destrămarea Cehoslovaciei, activitatea sa în calitate de vicepremier. El a declarat că recent, la București, în fața presei românești, vicepremierul Slovaciei și cel al României, adică el și Marko Bela, au vorbit în limba maghiară. Și adoptarea legii privind utilizarea limbii în Slovacia demonstrează că trecutul a avut mai multe laturi, probabil așa va fi și viitorul. După părerea acestuia, mai devreme sau mai târziu elita politică sârbă, slovacă, și română își va da seama că formele de autonomie vot consolida statul.</p>
<p>Pasztor Istvan a prezentat situația organizațiilor maghiare din Voivodina, accentuând că și în cazul în care acestea se vor înmulți, prăpastia dintre ele este tot mai puțin adâncă, în probleme fundamentale au reușit să acționeze în comun. Ele diferă de celelalte organizați maghiare de peste hotare și prin faptul că au armonizat diferitele forme de autonomie, și au elaborat o strategie comună cu care este de acord toată lumea, autodeterminarea a fost de fapt problema fundamentală a politizării maghiare din Voivodina. Până în luna august va fi adoptat proiectul de lege în baza căruia se va putea vota din nou Consiliul Național Maghiar, lucru ce va necesita sprijinul comunității. Sfera de competență a consiliului se va extinde asupra problemelor din învățământ și cultură. Faptul că situația în Voivodina nu este prea bună este demonstrat și de faptul că Coaliția Maghiară se gândește ca din toamnă să nu mai sprijine cabinetul în parlament. De la Ungaria așteaptă ca acele lucruri care sunt prioritare pentru maghiarii de peste hotare să fie la fel de importante și pentru Budapesta.</p>
<p>Zeii râd dacă vorbim despre viitor - și-a început discursul Brenzovics Laszlo, vicepreședintele Uniunii Culturale Maghiare din Ucraina Subcarpatică, accentuând că și până acum, zeii nu prea au putut să le influențeze viitorul, în ultimii o sută de ani tinerii maghiari din Ucraina Subcarpatică au fost nevoiți să îmbrace uniformele militare a cinci state diferite, Situația lor este complet diferită și pentru că Ucraina nu are șanse nici în viitorul apropiat să devină membră a Uniunii Europene. După revoluția portocalie, speranțele s-au destrămat în toată țara, mai mult decât atât ei trebuie să se confrunte cu un proces de ucrainizare tot mai puternic. În prezent, de exemplu, sunt obstrucționate examenul de bacalaureat și examenul la facultate în limba maternă, le poate fi periclitată și reprezentanța politică. Astfel nu mai rămâne altceva de făcut decât să se acționeze împotriva ucrainizării, restul le lăsăm pentru Bunul Dumnezeu - și-a încheiat discursul reprezentantul maghiarilor din Ucraina Subcarpatică.</p>

<h2>Publicația săptămânală Szekely hirmondo, numărul 29/24-30.07.2009<br>
Mesajul istoriei Transilvaniei<br>
Kadar Gyula</h2>
<p>Dat fiind faptul că principalul obiectiv al politicii românești este unitatea amintită în constituție, crearea unui stat național omogen, românizarea teritoriilor locuite de iari și, în cadrul acestora, a Pământului Secuiesc - locuit în bloc de maghiari - continuă și în zilele noastre, Scopul nu derivă din dezvoltarea caracteristică a Țării Transilvaniei, deoarece istoria, cultura și diversitatea acesteia dovedesc tocmai faptul că toleranța și autodeterminarea au rădăcini adânci aici în zonă.</p>
<p>Noi transilvănenii, maghiari și români, putem fi corecți doar cunoscând istoria apolitică a Transilvaniei. Studierea istoriei Transilvaniei ne ajută să înțelegem: Transilvania este patria comună a românilor și maghiarilor care trăiesc aici, este comoara lor. Ea le aparține maghiarilor, în baza dreptului istoric al acestora, iar demografic vorbind, le aparține și românilor. Dacă românul transilvănean ar cunoaște istoria reală a Transilvaniei, ar ști că maghiarul transilvănean este de același rang cu el, iar drepturile lui nu pot fi măsurate și asemănate cu cele ale senegalezilor veniți în Europa, așa cum procedează conducătorii statului român.</p>
<p>Trecutul Transilvaniei este cel al autonomiilor, al toleranței confesionale și îi încurajează pe cei care trăiesc aici să continue tradițiile de acest gen ale regi- unii. Un exemplu în acest sens sunt secuii, popor înrudit cu maghiarii. Începând din perioada descălecării și până la sfârșitul primului război mondial, timp de aproape o mie de ani, el a dispus autoguvernare, asemeni sașilor care au sosit la mijlocul secolului al XII-lea.</p>
<p>Convingerea mea este că în cazul în care românul din Transilvania ar recunoaște trecutul real al Transilvaniei, ar ști și faptul că nu este corect ca o altă comunitate națională să fie asuprită și desființată, doar pentru faptul că într-o situație istorică fericită, prin intermediul dictatului, cineva, undeva, a decis în vara anului 1920, ca Țara Transilvaniei, Partium și o parte a Banatului să îi fie oferite cadou României, fără chestionarea locuitorilor de acolo. Se știe că o decizie internațională care nu s-a născut în baza unei înțelegeri, este injustă. Nu ar fi permis ca românii din Transilvania să fie educați în spiritul potrivit căruia ei, în calitate de membri ai națiunii dominatoare, beneficiază în mod just de privilegii și în cazul ocupării unor funcții mai importante în localitățile locuite în majoritate de maghiari.</p>
<p>Mesajul istoriei Transilvaniei este următorul: să învățăm să ne respectăm reciproc. Baza solidă a acestui fapt va putea fi creată doar dacă elita politică a României va accepta lucrul evident potrivit căruia Transilvania este patria a două popoare, iar aceasta va garanta folosirea simbolurilor și libera utilizare a limbii materne, o anumită autonomie a regiunilor istorice. Ar fi timpul să se înțeleagă și faptul că insistarea asupra unui trecut istoric inventat, prezentarea Transilvaniei ca pământ strămoșesc românesc provoacă mari daune în privința respectului reciproc dintre cele două popoare.</p>
<p>Istoria reală a Transilvaniei sugerează că problema maghiară transilvăneană poate fi soluționată, cu o singură condiție: asigurarea, pentru maghiarii din Transilvania, a statutului de conațiune, cu drepturi identice cu cele ale românilor.</p>

<h2>Publicația săptămânală Szekely hirmondo, numărul 29/24-30.07.2009<br>
Nu este permis să se renunțe la autonomie pentru obiective pe termen scurt</h2>
<p>Interviu-fulger cu parlamentarul FIDESZ, Nemeth Zsolt, unul din fondatorii Tusvanyos, prezent săptămâna trecută la Băile Balvanyos, la manifestarea care a evaluat trecutul de 20 de ani și prezentul taberei.</p>
<p>- În cazul în care va avea loc schimbarea puterii politice din Ungaria, cum va reacționa FIDESZ, față de protagoniștii politicii maghiare transilvănene?</p>
<p>- Consider că maghiarimea transilvăneană a făcut un important pas înainte la euroalegeri, pentru că s-a născut unitatea. Este una fragilă, însă - cred eu - viabilă. Este o cucerire faptul că maghiarimea din Transilvania are trei europarlamentari.</p>
<p>- În expunerea pe care ați susținut-o la Balvanyos, ați afirmat: putem contabiliza ca pe un rezultat și faptul că președintele Traian Băsescu este dispus să vorbească despre autonomie. Ce drum credeți că poate urma autodeterminarea?</p>
<p>- Trebuie mers pe fiecare drum: al descentralizării sau al creării unei regiuni armonizate cu voința maghiarimii transilvănene, al legii autonomiei culturale, al creării colaborării de-a lungul granițelor sau a euroregiunilor - trebuie acceptat oricare dintre acestea. Nu este însă motivat să se renunțe la ideea ca Pământul Secuiesc să aibă autonomie teritorială, pentru că oriunde în Europa, acolo unde trăiește o comunitate minoritară puternică, autonomia teritorială este cea care oferă cadrul conviețuirii. Din acest motiv, chiar dacă politica română nu îl susține deocamdată, maghiarimea trebuie să-și mențină în continuare acest obiectiv. Trebuie ascultate posibilele propuneri de specialitate, politice, însă cred că ar fi incorect să se renunțe la obiectivul strategic în schimbul unor planuri pe termen scurt și consider că la fel gândește și comunitatea maghiară din România. În măsura în care FIDESZ va face parte din el, viitorul guvern ungar va avea sarcina de a sprijini comunitatea maghiară transilvăneană în atingerea acestui obiectiv strategic, dar și în alte probleme nesoluționate, cum ar fi universitatea maghiară transilvăneană finanțată de stat, retrocedarea bunurilor bisericești, îngrădirea expansiunii ortodoxe sau, în anumite cazuri, transferarea în subordinea autoguvernărilor a obiectivelor transilvănene militarizate.</p>
<p>- Se încadrează aici și problema dublei cetățenii?</p>
<p>- O putem enumera și pe aceasta, deși diferența este că nu sesizez contradicții ungaro-române în această privință, pentru că și România și-a extins instituția dublei cetățenii asupra moldovenilor.</p>
<p>- Solidarizarea maghiară din cadrul PE ar putea ajuta la soluționarea problemelor enumerate mai sus?</p>
<p>- Neapărat! Întrebarea este dacă delegația română în PPE nu va împiedica într-un fel sau altul înființarea delegației maghiare transilvănene.</p>