---
title: 'Artă cretină pentru oameni „inteligenţi”'
date: 2009-09-01T07:00:00Z
year: 2009
month: 2009-09
authors:
  - ciprian-bojan
series:
  - AXA ANUL II
#  - Axa 24
categories:
tags:
  - Haiduci–m–aş şi n–am cui
images:
  - "images/0.jpg"
featured: false
pinned: false
final: true
---
Refuz să înţeleg modernismul în artă. Poate că am mintea mai îngustă, de tradiţionalist. Atât de îngustă încât nu poate îngurgita cultura şuncilor prăvălite peste mormane de gunoi. Culmea, sunt unii care savurează arta conceptuală modernă, se arată încântaţi, ba chiar luminaţi. Eu nu şi nu. Nu mă duce capul şi pace.
Chestiunea modernismului în artă îmi aminteşte de o discuţie avută cu un profesor în vremea în care eram student , consumator de cultură „a la Dinescu”. Cu un aer savant şi cu ochelarii aşezaţi cu precizie pe vârful nasului, îndrumătorul meu savura conglomeratele celulitice a trei muieri hidoase, într-un pictorial din Plai cu Boi. Am încercat să-i explic că nu pricep care-i şpilul. Mi-a replicat scurt: „Artă puişor, artă pură”, afundându-mă şi mai tare în nedumerirea mea.

Vaca şi satelitul
Nici azi nu am înţeles prea bine cum stă treaba cu arta modernă. Cică ar trebui să trezească senzaţii, sinestezii în mintea privitorului. Cred că am simţit şi eu ceva asemănător, năduf amestecat cu uimire, când am văzut Vama Buzăului. Trecând prin localitate, am zărit prin parbriz o sumedenie de fiare contorsionate, pictate bizar printre care păşteau netulburate vacile locului. Părea că peste păşune se purtase nu de mult o veritabilă bătălie galactică. Peste timp am aflat cum stă treaba. Se spune că într-o zi sătenii au fost vizitaţi de un domn bine de la UE. Le-a spus oamenilor că uniunea vrea să-i scape de sărăcie, să-i înveţe cum să facă şi ei agricultură modernă. Într-un final, s-a oferit să le lase câteva sute de mii de euro pentru un proiect de „dezvoltare rurală”. Oamenii s-au bucurat nevoie mare, căci îi ardea dorinţa de modernitate. Au semnat actele şi au aşteptat. Într-un final, în sat au poposit nişte camioane din care s-au descărcat câteva tone de fiare vechi, direct de păşune. Ţăranilor nu le venea să creadă ochilor, cineva chiar făcea ceva bun şi pentru ei. Camioanele au plecat, fiarele au rămas. Iaca aşa, s-au ales ei cu singura păşune din ţară cu pretenţii de muzeu de artă modernă. Cu alte cuvinte, proiectul lor de „dezvoltare rurală” avea o pregnantă componentă artistică. Acum, vacile din zonă rumegă cu botul într-un „satelit cu ochi” şi cu coada către un „plug spaţial”.

Artă din gunoaiele lui Warhol
Şi pentru că tot vorbim despre artă modernă, să vedem cine sunt reprezentanţii de seamă ai acestui curent. Părintele artiştilor moderni de pretutindeni este homosexualul Andy Warhol. Artistul s-a stins cu 22 de ani în urmă, însă nici până astăzi n-a reuşit nimeni să-i pună ordine în lucrurile din casă. „Se vede clar cât de zăpăcit şi dezor­ganizat era”, povesteşte Matt Wrbican, coordonatorul unui proiect anevoios de organizare a lucrurilor din reşedinţă. În locuinţă zac aruncate claie peste grămadă mii şi mii de lucruri menite să ofenseze - precum pornografie dură - sau să dezguste - precum cănile jegoase de supă aruncate de Warhol peste tot.
Unul dintre epigonii ciudatului artist este Andy Goldsworthy, despre care admiratorii spun că are capacitatea de a crea sculpturi care captează esenţialul unui anumit spaţiu, ocazional urban. Este unul dintre principalii descendenţi ai curentului „Land Art” şi pentru lucrările sale foloseşte materiale naturale care fac parte din spaţiul pe care îl esenţializează.
Goldsworthy a devenit celebru într-o zi de vară a lui 2000, când a oferit Londrei o expoziţie stranie. În 13 locaţii din capitala britanică au apărut tot atâţia bulgări giganţi de zăpadă, fiecare în greutate de aproape o tonă, pe care Goldsworthy îi făcuse cu un an înainte în Scoţia şi pe care îi păstrase în săli frigorifice. Pe măsură ce se topea zăpada, londonezii au putut vedea ce se afla în interiorul bulgărilor: lână, seminţe, fructe şi sârmă ghimpată. Dar Goldsworthy nu era singurul care a avut această idee. La o expoziţie din Manchester un artist a „expus” o grămadă de untură, în greutate de peste 300 de kilograme, pe care a lăsat-o să se topească treptat din cauza căldurii. Nu pot înţelege câtă „sensibilitate” şi cât simţ „estetic” pot zace în scăfârlia unui singur om.

Când arta devine brutală
Pe la noi, aceşti artişti sunt ceva mai imbecilizanţi. Noul val de „creatori” toleraţi pe meleagurile noastre aleg să se exprime şi mai radical, folosind în reprezentarea ţării organe genitale, preoţi făcând autostopul şi Casa Poporului pe post de hotel de 3 stele. Acestea au fost temele principale ale expoziţiei cu vânzare „Euromaniac”, semnată de tânărul zbuciumat Benedek Levente. Cu toate că „opera” lui Levente putea fi tradusă din punct de vedere juridic ca „ofensă adusă unor însemne”, „ultraj contra bunelor moravuri şi tulburarea liniştii publice” şi „răspândirea de materiale obscene”, autorităţile au închis ochii, ba chiar au mai băgat mâna în buget şi l-au trimis să ne reprezinte şi la câteva expoziţii internaţionale. Secretarul de stat de atunci al Ministerului Culturii şi Cultelor, Virgil Niţulescu, a declarat că nu se ocupă de astfel de cazuri, iar dacă un cetăţean doreşte să depună o plângere, se poate adresa Poliţiei.
Iubitorii de artă contemporană, s-au „delectat” cu picturi ce reprezintă viziunea artistului despre România şi relaţiile internaţionale pe care le are ţara noastră. Lucrările atârnate pe pereţi, cu pretenţii de artă contemporană, făceau trimitere la oierul Becali, la cowboy-ul Băsescu, la Biserica şi la România trecută prin isteria Matrix, mai mult sau mai puţin francofonă, aflată după gratii, o Românie devenită hotel - ţară de tranzit, dar şi una interzisă minorilor.

Preşul România
Pe podea, în faţa uşii, creativitatea artistului s-a dezlănţuit. Un autocolant în forma României conţinea fotografia organului genital feminin, desprinsă direct din filme XXX. Muza artistului a fost televizorul. Pe semne că acesta este motivul pentru care tânărul a uitat să privească realitatea în ochi.
Culmea este că unii s-au mai trezit să-l şi aplaude. Artistul Andrei Romocean striga în gura mare că expoziţia este „jos pălăria”. „Sunt oameni sinceri, care fac ce pot şi e bine că nu au pedagogi în spate”, declara răspicat Romocean. „Odată cu intrarea României în Uniunea Europeană, fenomenul autopromovării şi al autoidentificării a devenit mai accentuat în peisajul mioritic românesc. Pe mine m-a interesat o identitate falsă care este promovată şi hipermediatizată în mass-media românească, folosind elementele şi figurile reprezentative şi specifice ale acestei identităţi. Am încercat să reprezint prima mea impresie despre România actuală pornind televizorul”, a spus Benedek Levente despre expoziţia sa. Pentru isprava sa, Benedek s-a ales cu o plângere penală de care s-a ales praful, iar acum debitează alte metode pentru a mai şterge odată pe jos cu valorile româneşti.

Merite culturale pentru poponauţi
În vreme ce arta românească urlă de atâta avânt creator, reprezentanţii Institutului Cultural Român atentează la buget pentru a-i trimite pe homosexuali la chefuri internaţionale pe banii noştri. Cam prin vremea în care artistul de mai sus terfelea România după bunul plac, un alt creator aproba dosarul de finanţare pentru participarea homosexualilor români la Moonbow Festival, un fel de orgie multinaţională. Horia Roman Patapievici, preşedintele ICR a susţinut în mod expres „libertatea sexuală” şi s-a asigurat că pionierii sexuali nu vor duce lipsă de nimic. Costurile deplasării participanţilor români la Festivalul homosexualilor de la Stockholm au fost de 8.715 RON, reprezentând cheltuieli de masă şi onorarii. Cu alte cuvinte, fetiţele cu barbă nu doar că s-au distrat de minune, ba au mai şi primit salarii pentru această activitate. Pentru „strângerea legăturilor” dintre „ambasadorii” noştri şi poponauţii de pretutindeni, ICR a primit şi un premiu de la o organizaţie „culturală” LGBT (Lesbian, Gay, Bisexual and Transgender).

Patapievici: „Îmi este ruşine că sunt român”
În vreme ce bărboasele noastre tocau inutil banii plătitorului de impozite, am avut şansa de a fi consilierul parlamentar al unui deputat cu capul pe umeri, care i-a şi trimis lui Patapievici următoarea interpelare:
„După cum am văzut de-a lungul existenţei acestei instituţii, eficienţa sa în promovarea culturii a lăsat de dorit, marii scriitori români nu sunt traduşi şi nu sunt cunoscuţi în afara graniţelor, iar expoziţiile artiştilor plastici români sunt practic inexistente. În schimb, sunt susţinute de la buget activităţi care nu au nicio legătură cu domeniul de activitate al acestei instituţii.
Un exemplu în acest sens este implicarea Institutului Cultural Român – Filiala Stockholm în evenimentul Moonbow Festival din cadrul seriei de manifestări „Stockholm Pride 2007” şi susţinerea financiară a participării unei delegaţii a comunităţii homosexualilor din România. În urma protestelor venite din partea societăţii civile faţă de această situaţie, în speţă Alianţa Familiilor din România, reprezentanţii IRC au răspuns scurt că membrii Consiliului Director al ICR au aprobat proiectul de participare, considerându-l ca fiind unul de „promovare a toleranţei”. Vă reamintesc că, prin Legea 356, ICR trebuie să promoveze cultura, nu toleranţa aşa cum este ea văzută de aşa-numitele minorităţi sexuale.
În această situaţie, consider că este întemeiată următoarea întrebare:
„Cum au promovat cultura participanţii români la manifestarea homosexualilor de la Stockholm?”
Cu deosebită consideraţie,Dragoş DUMITRIU - Deputat de Argeş şi Muscel”.
Răspunsul lui Patapievici a venit destul de repede, dar o cam dădea în bărci. După el, toleranţa este o valoare culturală românească şi ICR-ul promovează toleranţa. Şi eu care credeam că intoleranţa este o valoare autentică românească.
Pentru a înţelege mai bine cine este susţinătorul cultural-artistic al homosexualilor, vă propun câteva citate din lucrarea „Politice” a capului ICR:
„Radiografia plaiului mioritic este ca a fecalei: o umbră fără schelet, o inimă ca un cur, fără şira spinării.”
„Românii nu pot alcătui un popor pentru că valorează cât o turmă: după grămadă, la semnul fierului roşu... feţe patibulare, maxilare încrâncenate, guri vulgare, trăsături rudimentare, o vorbire agramată şi bolovănoasă.”
„Masă degenerată, îngâmfată, proastă şi rea”. (pag. 46)
„(Românii) sunt una cu cancerul care-i roade”.
„Îmi este ruşine că sunt român”. (pag. 23, pg. 46)
„Româna este limba în care trebuie să încetam să mai vorbim, sau să o folosim numai pentru înjurături”. (pag. 64)
„Pentru puturoşenia abisală a statutului suflet românesc... spirocheta românească îşi urmează cursul până la erupţia terţiară, tropăind veselă într-un trup inconştient, până ce mintea va fi, în sfârşit, scopită, inima devine piftie, iar creierul un amestec apos”. (pag. 49)
„Cu o educaţie pur româneasca nu poţi face nimic”. (pag. 56)
„23 de milioane de omuleţi patibulari”.
„Toata istoria, mereu, peste noi a urinat cine a vrut. Când i-au lăsat romanii pe daci în forma hibridă strămoşească, ne-au luat la urină slavii: se cheamă că ne-am plămădit din această clisă daco-romano-slavă, mă rog. Apoi ne-au luat la urinat la gard turcii: era să ne înecăm, aşa de temeinic au făcut-o. Demnitatea noastră constă în a ridica mereu gura zvântată, iar ei reîncepeau: ne zvântam gura la Călugăreni, ne-o umpleau iar la Războieni, şi aşa mai departe, la nesfârşit. Apoi ne-au luat la urinat ruşii, care timp de un secol si-au încrucişat jetul cu turcii, pe care, în cele din urmă, având băşica udului mai mare... i-au dovedit”.
Ei bine, cine este cretinul care a avut nesăbuinţa de a-l pune pe ăsta şef peste promovarea culturii române în străinătate?