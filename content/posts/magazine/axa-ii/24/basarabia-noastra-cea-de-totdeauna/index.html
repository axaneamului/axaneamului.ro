---
title: Basarabia noastră, cea de totdeauna
date: 2009-09-01T01:00:00Z
year: 2009
month: 2009-09
authors:
  - stefan-plamadeala
series:
  - AXA ANUL II
#  - Axa 24
categories:
tags:
  - Basarabia noastră cea de totdeauna
images:
  - "images/0.jpg"
featured: false
pinned: false
final: true
---
<h2>Toamna schimbărilor</h2>
<p>Furtuna politică a zguduit scaunele foștilor capi ai țării, Guvernul și-a dat demisia, de la președintele așa-zisului Stat – „eternul” Voronin se așteaptă același lucru. Din păcate „eroii” care îi înlocuiesc sînt aceleași forme fără caracter și fără neam ale politicienilor moderni și cosmopoliți, care ca să mîngîie și mai mult orgoliul UE s-au adunat în turma AIE (Alianța pentru Integrare Europeană).</p>
<p>Schimbarea de macaz în politică ne-a adus alte nume, altă direcție, dar aceeași lichea – politicianul, care nu își va schimba nimic din comportamentul slugarnic față de străini și „inimă de leu” în fața camerelor de luat vederi.</p>

<h2>Comuniștii dau dovadă de un comportament arogant</h2>
<p>„Ce fel de dialog? Care Alianță? Noi n-am auzit despre nicio Alianță” – astfel a reacționat Mark Tkaciuk, deputat PCRM, când a fost întrebat de jurnaliști dacă comuniștii vor participa la discuții cu liderii „Alianței pentru Integrare Europeană”. Tkaciuk a precizat că PCRM va dialoga cu fiecare din cele patru partide liberal-democratice aparte. Totodată, în declarația adoptată sâmbătă de Comitetul Central (CC) al PCRM se arată că PCRM va forma „o coaliție anticriză stabilă a partidelor politice, care se situează ferm pe platforma statalității moldovenești, a echității sociale și democrației”.</p>
<p>De asemenea, în decizia CC se menționează că „doar Partidul Comuniștilor, în actuala componență a Parlamentului, deține adevărata fracțiune majoritară, care a fost formată conform voinței alegătorilor, ci nu în urma intrigilor țesute în culise de anumiți lideri politici, care au înjghebat din formațiuni liliputane o oarecare coaliție provizorie și instabilă”.</p>
<p>Replica celor patru lideri ai AIE nu s-a lăsat așteptată în urma deciziei comuniștilor. Ei au anunțat că rămân pe pozițiile anterioare și spun că nu vor purta discuții separate cu PCRM. Liderii coaliției liberal-democrate cred că decizia comuniștilor reprezintă un prim pas spre provocarea unor noi alegeri anticipate.</p>
<p>Vedeți mai jos reacțiile reprezentanților celor patru formațiuni care formează „Alianța pentru Integrare Europeană”, lansate în cadrul unor discuții la postul de radio Vocea Basarabiei.(Timpul)</p>

<h2>După ce au refuzat dialogul cu AIE, comuniștii așteaptă să fie invitați de fiecare partid aparte</h2>
<p>Deși au refuzat invitația Alianței pentru Integrare Europeană (AIE) de a participa la un dialog civilizat pentru a conveni asupra soluțiilor de formare a noilor organe ale puterii centrale, comuniștii declară acum că ei așteaptă să fie contactați de cele patru partide separat. Deputatul comunist Vladimir Țurcan a declarat pentru TIMPUL următoarele: „Noi ne-am adresat către acele patru formațiuni care au trecut în parlament.</p>
<p>Poziția noastră e clară și din cauza asta așteptăm opinia lor - cine va dori să discutăm problemele care sunt în țară. Noi am adoptat decizia respectivă și acum cuvântul e după dumnealor. Și cine va fi de acord - discutăm”. Țurcan a reiterat că PCRM nu va dialoga cu AIE în întregime: „Cu Alianța n-are rost de discutat, deoarece alegătorii au votat pentru un partid concret. Mai mult ca atât, vedem foarte bine că Alianța n-a expus nimic concret în afară de acele obiective care au fost plasate în programul de guvernare din 2005 încoace, cu excepția anulării regimului de vize cu România”.</p>
<p>Cu toate acestea, liderii AIE se vor întâlni azi, la ora 11.00, în incinta Palatului Republicii, unde îi vor aștepta pe reprezentanții PCRM. Membrii Alianței susțin că PCRM urmează să-și asume consecințele deciziei pe care o va adopta.</p>
<p>Întrebați dacă au fost contactați de cineva din cadrul PCRM pentru a fi invitați la discuții, reprezentanții celor patru partide liberal-democrate au răspuns negativ. „PCRM nici nu va îndrăzni să ne contacteze, pentru că ei știu exact care este răspunsul nostru”, a declarat Vlad Filat, liderul PLDM. Nici Mihai Ghimpu, președintele PL, n-a fost sunat de cei din PCRM. „Noi i-am invitat la dialog, având majoritatea parlamentară. Discuțiile pot avea loc doar între AIE și comuniști. Dacă nu doresc acest lucru, să-și asume responsabilitatea”, a spus Ghimpu. La fel și reprezentanții AMN nu au primit nicio invitație de la comuniști. „La mine nu a apelat nimeni și, din câte știu, nici alți colegi n-au fost contactați de comuniști. Alianța a făcut o invitație publică, nu pe ascuns, ca ei. În funcție de cum va proceda - va veni personal la dialog, va trimite pe cineva sau nu va veni nimeni - Voronin va demonstra care este atitudinea sa față de viața politică”, ne-a spus Leonid Bujor, deputat AMN.</p>
<p>La rândul său, Dumitru Diacov, președintele de onoare al PD, consideră că toate partidele trebuie să discute între ele: „Membrii Alianței trebuie să găsească o soluție de a discuta cu comuniștii, pentru a crea condiții de votare a președintelui”. Diacov n-a precizat care ar fi acestea. (Timpul)</p>

<h2>Comuniștii vor boicota ședința de miercuri a parlamentului</h2>
<p>Astăzi, deputații urmează să se întrunească într-o nouă ședință plenară a legislativului. În ajun, aleșii din partea PCRM au declarat că nu se vor prezenta la ședința anunțată de noua majoritate politică, întrucât au cerut pauză până pe 4 septembrie pentru a-și constitui propria fracțiune. Chiar și fără cei 48 de deputați comuniști, dacă se vor prezenta toți cei 53 de deputați din Alianța pentru Integrare Europeană, ședința va avea cvorumul necesar.</p>
<p>Marți, PCRM a depus o sesizare la Curtea Constituțională prin care contestă alegerea lui Mihai Ghimpu în funcția de președinte al parlamentului. Potrivit comuniștilor, democrații au încălcat 13 articole din Constituție. „Având în vedere importanța problemei, am solicitat ca subiectul să fie examinat în regim de urgență”, a declarat Vladimir Țurcan (nemembru al PCRM). „Noi considerăm că aceste hotărâri sunt adoptate cu încălcări grave nu doar a Regulamentului parlamentului, ci și a Constituției R. Moldova, care garantează drepturile fundamentale politice ale cetățenilor și ale partidelor”, a menționat Țurcan.</p>
<p>Marți, după-amiază, secretariatul și Serviciul de presă al parlamentului nu cunoșteau ordina de zi a ședinței de astăzi. Cel mai probabil, noua majoritate din parlament nu va examina proiecte de legi, dar se va ocupa de organizarea internă, constituirea comisiilor și a Biroului permanent. Surse din cadrul Coaliției ne-au comunicat că AIE va aștepta ca Curtea Constituțională să se expună pe marginea alegerii lui Ghimpu în funcția de spicher.</p>
<p>Amintim că, la prima ședință, din 28 august, decanul de vârstă Ivan Calin a anunțat o pauză a lucrărilor parlamentului, la solicitarea PCRM. Solicitarea respectivă însă nu a fost supusă votului. Deputații comuniști au părăsit sala, iar cei democrați, care aveau cvorum, au votat pentru continuarea ședinței. Ulterior, ei l-au ales pe Mihai Ghimpu, liderul PL, în calitate de președinte al parlamentului. Mai mulți juriști independenți consideră că ședința de vinerea trecută a fost legală.</p>
<p>Potrivit unor surse, astăzi comuniștii au convocat o ședință la nivel republican cu toți primarii și consilierii lor locali. De asemenea, în presă s-a vehiculat o posibilă acțiune de protest a acestora.(Timpul)</p>

<h2>Transfer de putere</h2>
<p>Transferul de putere de la comuniști spre noua putere democratică, aleasă în urma alegerilor anticipate din 29 iulie, va fi anevoios și, posibil, scandalos. Această concluzie reiese din declarațiile și acțiunile din ultimele zile ale fruntașilor Partidului Comuniștilor și funcționarilor care continuă să servească fostul partid de guvernământ. Mai întâi, comuniștii au contestat la Curtea Constituțională decizia cu privire la alegerea lui Mihai Ghimpu în funcția de președinte al Parlamentului, apoi Zinaida Greceanâi, premierul în exercițiu, a refuzat să dea curs invitației majorității parlamentare, care i-a cerut să prezinte în fața noului Parlament un raport cu privire la situația social-economică din republică, iar directorul companiei „Teleradio Moldova”, Valentin Todercan, a ignorat solicitarea deputaților liberal-democrați de a veni la ultima ședință a Legislativului pentru a explica de ce televiziunea publică a refuzat să transmită în direct ședința de miercuri a Parlamentului. Și în sfârșit, declarațiile rostite în ultimele zile de mai mulți fruntași ai PCRM indică asupra începutului unui război politic dintre vechea și noua conducere a statului.</p>

<h2>Mișin amenință</h2>
<p>„Această alianță (Alianța pentru Integrare Europeană (AIE) – n.r.) nu reprezintă nimic. Partidul Comuniștilor nu va duce dialog cu această alianță amorfă, care este doar o adunătură de politicieni pentru împărțirea portofoliilor. Vor să fim în opoziție, o să-i învățăm ce înseamnă opoziție.” Această declarație a bătrânului comunist Vadim Mișin, făcută miercuri după ședința activului PCRM, demonstrează atitudinea comuniștilor față de noua majoritate parlamentară, care urmează să preia puterea în stat. Cât privește acțiunile de mai departe ale comuniștilor, o altă declarație a lui Mișin developează misterul și în acest subiect: „PCRM nu vrea să fie în opoziție, dar dacă ei totuși vor insista, asta va însemna decesul lor politic”.</p>

<h2>Putere sau anticipate</h2>
<p>Disprețul lui Mișin față de AIE și amenințările lansate de acesta la adresa liberal-democraților sunt susținute și de declarațiile altor fruntași comuniști. „Acest stil politic, abordat de AIE, nu ne convine nouă. Dacă și vor fi alegeri anticipate, atunci nu din vina noastră”, a menționat, tot miercuri, Mark Tcaciuc, urzitorul aproape a tuturor scenariilor aplicate până în prezent de comuniști. Tot despre posibile anticipate a vorbit și comunistul Vladimir Țurcan, iar drept alternativă pentru anticipate acesta vede o alianță de centru-stânga sau o opoziție combativă. Din păcate, Țurcan nu a explicat ce presupune o astfel de opoziție.</p>

<h2>Rezoluția apocaliptică</h2>
<p>Tonul sfidător și dur la adresa noii majorități legislative se regăsește și în rezoluția adoptată miercuri la ședința activului PCRM (la care au participat peste 900 de comuniști – n.r.). „Majoritatea din Parlamentul nou-ales constituie un atac grosolan al unei reacții politice extremiste, o tentativă de restaurare a puterilor unioniste din trecut și a unui capitalism primitiv sălbatic. Nu lasă loc de îndoială faptul că majoritatea liberală de dreapta creată în Parlament, în felul său actual, reprezintă o amenințare evidentă la adresa viitorului statului moldovenesc, la adresa securității acestuia, dezvoltării sociale și economice, integrării europene și posibilității restabilirii integrității teritoriale”, se arată în acea rezoluție. </p>

<h2>Greceanâi sfidează noul Parlament</h2>
<p>Refuzul de a recunoaște noua majoritate parlamentară și de a colabora cu aceasta transpare și din modul în care premierul în exercițiu, Zinaida Greceanâi și directorul „Teleradio Moldova”, Valentin Todercan, au ignorat solicitarea deputaților AIE de a se prezenta la ședința în plen de miercuri a Parlamentului, pentru a răspunde la întrebările deputaților. Solicitat de jurnaliști, prim-vicepremierul Igor Dodon a declarat atunci că nu consideră că este oportun să se meargă în Parlament pentru că Guvernul și-a dat deja demisia, iar în ziua în care a făcut-o a prezentat un amplu raport de activitate. Ieri, Guvernul în exercițiu a venit cu noi explicații referitoare la refuzul lui Greceanăi de a se prezenta miercuri în Parlament. Printr-o declarație publicată pe site-ul său, Executivul anunță că inițierea audierilor a fost făcută cu încălcarea cadrului legal, iar pe de altă parte, afirmă că actualul Cabinet de miniștri nu este responsabil politic față de Parlamentul nou ales.</p>

<h2>Război de nesupunere</h2>
<p>Comentând reacțiile din ultimul timp ale comuniștilor, analiștii politici, Nicolae Negru și Petru Bogatu au declarat că amenințările acestora denotă situația descurajantă în care se află la acest moment PCRM. „Așa-zisul monopol al Partidului Comuniștilor este doar la nivel declarativ”, a declarat analistul politic, Petru Bogatu, în cadrul emisiunii „Chestiunea zilei”, de la JURNAL TV, precizând că cel mai probabil anticipate nu vor avea loc, pentru că acestea ar fi în primul rând în defavoarea comuniștilor. Potrivit lui Negru, mesajele liderilor PCRM demonstrează că acest partid și-a epuizat toate mijloacele ca să influențeze AIE și acum încearcă să o șantajeze. „Refuzul lui Greceanâi de a veni în Parlament este o sfidare a actualului Legislativ. PCRM a decis în mod deschis să boicoteze noua guvernare. Este vorba despre un război de nesupunere”, a mai spus analistul.</p>

<h2>AIE nu acceptă șantajul</h2>
<p>Liderii AIE refuză să accepte șantajul comuniștilor și interpretează nesupunerea lui Todercan și Greceanâi drept o nedorință a comuniștilor să predea puterea. „După opt ani de zile de aflare la putere într-un context pe care îl numim verticala puterii de stat care a depășit net prevederile constituționale și multe prevederi ale actualei legislații, probabil că este această nedorință din partea PCRM de a se conforma procedurilor legale așa cum trebuie să fie într-un stat democratic. Dacă se continuă cu un asemenea comportament mai departe, riscul este că situația politică devine și mai tensionată și se poate ajunge la anticipate, de care vor fi responsabili doar comuniștii”, susține Marian Lupu, liderul Partidului Democrat. Iar liderul Partidului Liberal Democrat, Vlad Filat, cheamă comuniștii la un dialog civilizat și transparent cu AIE. „Este cazul să avem acest dialog. Noi am constituit o alianță, o majoritate parlamentară și suntem în continuare deschiși pentru a începe acest dialog”, spune Filat.(Jurnal de Chișinău)</p>
<p>Voronin și-a anunțat demisia și lumea a răsuflat un pic ușurată. După câteva săptămâni de incertitudine, de declarații amenințătoare, agresive și dispariții inexplicabile, după înjurăturile din Parlament, el a făcut un prim pas rezonabil. Pericolul unor acțiuni dezechilibrate, iraționale a diminuat puțin. Dar mai e până vom fi siguri că el s-a împăcat cu faptul pierderii alegerilor, că este exclus orice pericol de conflict.</p>
<p>Voronin a spus că alege să fie deputat, dar nu pentru că recunoaște noua putere, ci pentru că „linia frontului” se mută în parlament. De acolo el intenționează să conducă lupta pentru „apărarea patriei”. Încordarea, tensiunea din societate, deși scade un pic cu acest anunț, posibilitățile de rezolvare a crizei politice nu devin cu mult mai sigure.</p>
<p>Brambureala de miercuri din mass-media care ba a informat, ba a infirmat că Voronin ar fi demisionat, oricât ar părea de paradoxal, ne-a lămurit în ceea ce privește situația sa în PCRM. Capul comuniștilor moldoveni s-a pomenit strâns amenințător între secera și ciocanul propriului partid. Lucrurile par acum să se limpezească. Voronin s-a decis să anunțe într-un cerc restrâns o demisie amânată, care urma să fie ținută deocamdată în secret. Nu a fost însă să fie.</p>
<p>E la mintea oricui că liderul comunist a fost lucrat pe la spate chiar de unii dintre tovarășii săi de drum. Aceștia, oripilați de prestația lui jalnică din ultimul timp, caută să scape de el pentru a aduce astfel partidul pe linia de plutire. Anume ei i-au sugerat, pesemne, să se retragă, invocând pretextul incompatibilității postului de președinte cu mandatul de deputat.</p>

<h2>Despotul pleacă!</h2>
<p>Vladimir Voronin intenționează să-și dea demisia din funcția de președinte al republicii. Miercuri, 2 septembrie, el și-a anunțat colegii de partid că alege să fie deputat și renunță la funcția de șef de stat.</p>
<p>„În calitatea mea de președinte de partid, nu intenționez, în acest moment critic pentru patrie și pentru partid, să rămân într-o situație destul de incertă și ambiguă de președinte în exercițiu. Nu am nici temeiuri etice, nici temeiuri politice pentru a exercita formal această funcție înaltă de stat. Eu nu accept, în mod ferm, calea pe care ei vor să ne conducă țara. Astfel, trec în Parlament în calitate de deputat, pentru a fi împreună cu partidul, împreună cu fracțiunea. Voi fi cu dumneavoastră pe prima linie a frontului. Așa va fi și cinstit, și echitabil. Acest lucru îl solicită și partidul nostru, care are nevoie, într-o măsură și mai mare, de coeziune organizatorică și politică. Doar așa, cot la cot, vom mobiliza din nou întregul nostru potențial de partid de peste 30 de mii de membri pentru a obține o nouă victorie, pentru a întoarce Moldovei și poporului ei demnitatea și încrederea în ziua de mâine”, se arată în adresarea lui Voronin către activul PCRM, convocat miercuri la Palatul de cultură al feroviarilor, în timp ce la Parlament majoritatea liberal-democrată desfășura cea de-a doua ședință în plen a Legislativului nou ales.</p>

<h2>14 septembrie – termenul limită pentru Voronin</h2>
<p>Potrivit legislației în vigoare Vladimir Voronin trebuie să anunțe public demisia sa până pe data de 14 septembrie, când expiră cele 30 de zile de la validarea mandatelor deputaților noi aleși. Legea cu privire la statutul deputatului prevede că aceste 30 de zile sunt acordate deputaților pentru a rezolva problemele de incompatibilitate a funcțiilor. Cu alte cuvinte, până pe 14 septembrie toți deputații care dețin și alte funcții publice, incompatibile cu cea de parlamentar, trebuie să anunțe comisia parlamentară juridică la care dintre funcțiile pe care le dețin renunță.</p>

<h2>Mihai Ghimpu – președinte interimar</h2>
<p>Din momentul în care Voronin își va anunța demisia și până la alegerea unui nou șef de stat, atribuțiile președintelui republicii vor fi exercitate de președintele Parlamentului, Mihai Ghimpu. În această situație alegerea unui nou Guvern nu mai reprezintă o problemă. Or, Mihai Ghimpu în calitate de președinte interimar va propune candidatura pentru funcția de prim-ministru, iar Parlamentul, cu votul celor 53 de deputați membri ai Alianței pentru Integrare Europeană (AIE) o va accepta. Menționăm că potrivit anunțului făcut public săptămâna trecută de liderii AIE, candidatul coaliției pentru funcția de premier este liberal-democratul Vlad Filat.(Jurnal de Chișinău)</p>
<p>Vai de tine Neam! Cine a ajuns să te conducă și cît de ușor poartă pe buze sărutul lui Iuda atunci cînd se declară patrioți și „doritori de bine”! Ai ajuns grădina minciunii, falsității, ignoranței! Oare nimeni nu vede și nu simte? Unde e sufletul românesc, unde sînt românii?</p>
<p>Spună lumii large steaguri tricoloare,<br>
Spună ce-i poporul mare, românesc,<br>
Când s’aprinde sacru candida-i vâlvoare,<br>
Dulce Românie, asta ți-o doresc.</p>