---
title: 'Patriarhia ecumenică pregătește un „răspuns corespunzător” către cei care au semnat „Mărturisirea de Credință împotriva ecumenismului”'
date: 2009-09-01T05:00:00Z
year: 2009
month: 2009-09
authors:
  - ieromonahul-fotie
series:
  - AXA ANUL II
#  - Axa 24
categories:
tags:
images:
featured: false
pinned: false
final: true
---
Pentru prima oară Patriarhul Bartolomeu s-a referit clar la „Mărturisirea de Credinţă” spunând că semnatarii sunt „hiper-ortodocşi”, „sunt însufleţiţi de un zel exagerat” şi că „în curând vor primi răspunsul corespunzător din partea Patriarhiei Ecumenice, pentru că aceste lucruri sunt inadmisibile”. Desigur că Patriarhul încearcă să dea o autoritate panortodoxă tacticei dialogurilor şi actelor şi practicilor ecumeniste. Redăm aici întregul reportaj cu pricina de pe amen.gr şi apoi vom face un prim şi scurt comentariu:

Constantinopol, reportaj: Nikos Manghinas
Ca „lucruri inadmisibile” a caracterizat Patriarhul Ecumenic Bartolomeu „Mărturisirea de Credinţă împotriva ecumenismului”, semnalând că în curând „fraţii noştri care sunt însufleţiţi de o râvnă exagerată” , vor primi răspunsul cuvenit din partea Patriarhiei Ecumenice.
În predica sa de duminică, după Dumnezeiasca Liturghie, în Biserica „Sf. Ioan Înaintemergătorul” din Xirokrini, Vosporos, unde a slujit, Patriarhul Ecumenic a semnalat:
„Suntem recunoscători Dumnezeului părinţilor noştri pentru că ne-a învrednicit să ne naştem în această Biserică, să ne botezăm în cristelniţa Bisericii Ortodoxe şi să păstrăm această credinţă mântuitoare a Bisericii Ortodoxe nefalsificată şi nedivizată. De multe ori, după cum cunoaşteţi, există aşa-numiţii „hiper-ortodocşi”(mai ortodocşi), care condamnă Patriarhia noastră şi alte Biserici Ortodoxe, pentru că întreţin dialoguri cu fraţii noştri neortodocşi, pentru că avem diferite contacte cu ei şi schimburi de vizite.
Şi cum ar putea fi altfel în secolul XXI, să rămânem izolaţi în carapacea noastră, fiecare cu autarhie şi înfumurare, fără a comunica, fără a dialoga, fără a da mărturia Credinţei noastre Ortodoxe?
Recent, aceşti fraţi ai noştri care sunt însufleţiţi de o râvnă exagerată au pus în circulaţie în Grecia o „Mărturisire de Credinţă”, în care, nici mai mult, nici mai puţin, spun că cei care nu semnează această mărturisire, cei care au dialoguri şi contact cu eterodocşii, automat se aşează pe ei înşişi în afara Bisericii. Le mulţumim mult că ne-au aşezat în afara Bisericii (ne-au „desbisericit”). În curând vor primi răspunsul corespunzător din partea Patriarhiei Ecumenice, deoarece aceste lucruri sunt inadmisibile.
Când întreaga Biserică Ortodoxă, şi nu doar Patriarhia Ecumenică, ci prin Sinod Panortodox hotărăşte să întreţină dialoguri teologice şi să aibă contact cu eterodocşii pentru ca să aflăm unde ne întâlnim şi cum am putea să revenim la unitatea credinţei primului mileniu, când – zic - toţi ortodocşii, Bisericile Oficiale, în Sinod hotărăsc în favoarea acestor dialoguri, cum poate o persoană sau mai multe persoane să se dezică de aceste hotărâri ale Sinoadelor Bisericilor lor şi să condamne Sinoadele şi pe Întâistătători că s-au îndepărtat (au alunecat) din credinţa ortodoxă?’’.
În Sfânta Biserică a Înaintermergătorului Ioan s-au aflat ierarhi ai Tronului Ecumenic, egumenul Mănăstirii athonite Vatopedi - Arhimandritul Efrem, ambasadorul Alexis Alexandris, Consulul Greciei în Constatinopol - Nicolaos Sapountzis, o mulţime de credincioşi din Grecia, din Cipru şi din multe ţări, chiar şi din îndepărtata Noua Zeelandă.

Scurt comentariu al blogului nostru:
1. „Mărturisirea de Credinţă” i-a tulburat din prima clipă pe ecumenişti. Era evident că mai devreme sau mai târziu însuşi Patriarhul se va ocupa cu această importantă mişcare a multor clerici şi laici luptători.
2. Din nefericire, în locul părăsirii liniei ecumeniste, Patriarhia arată că este gata pentru o poziţie dură faţă de toţi cei ce au semnat „Mărturisirea de Credinţă”. Ce va conţine cu adevărat „răspunsul corespunzător” pe care „curând” ni-l va da Patriarhia Ecumenică?
3. Încercarea de a arăta că toate Bisericile Ortodoxe sunt într-un deplin acord cu dialogurile este eşuată. Şi întrebăm: Sunt de acord Bisericile Ortodoxe cu rugăciunile în comun care au loc pe perioada dialogurilor? Sunt de acord Bisericile Ortodoxe cu încălcarea Dumnezeieştilor şi Sfintelor Canoane (despre rugăciunile în comun ş.a.)? Patriarhul Bartolomeu a uitat de hotărârea Sinodului Bisericii Bulgare de a nu participa la lucrările Comisiei Mixte de Dialog în Cipru? Şi în plus: Cine a dat Sinoadelor infailibilitate de tipul „infailibilităţii papale” şi a interzis credincioşilor să creadă altfel decât Sinoadele, atunci când sunt încredinţaţi de „devierea în Credinţă” (a Sinoadelor)?
4. Şi în final: A citit bine Patriarhul numele episcopilor, clericilor şi laicilor care au semnat „Mărturisirea de Credinţă”? Pe toţi aceştia îi consideră într-adevăr ca „hiper-ortodocşi” şi ca având „un zel exagerat”?

(Preluat de pe blogul grecesc http://thriskeftika.blogspot.com) g