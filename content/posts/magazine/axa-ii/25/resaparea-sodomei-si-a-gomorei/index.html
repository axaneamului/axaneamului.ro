---
title: Reșaparea Sodomei și a Gomorei
date: 2009-09-16T03:00:00Z
year: 2009
month: 2009-09
authors:
  - george-mihalcea
series:
  - AXA ANUL II
#  - Axa 25
categories:
  - Politică
tags:
images:
featured: false
pinned: false
final: true
---
<p>Hotărât lucru, Traian Băsescu și camarila vor să transforme Grădina Maicii Domnului, cum i se mai spune României, în ceva pe lângă care Sodoma și Gomora vor rămâne doar niște palide amintiri demonetizate de grozăvia unui prezent care nu poate fi depășit decât de un viitor ce se profilează încă și mai sumbru. Nu cu multă vreme în urmă circula un proiect de cod penal în care incestul nu mai era incriminat… A fost numai o sondă, întrucât nici măcar parlamentarii noștri de tinichea nu au vrut să-l valideze în prima sa formă. Mai nou, într-o evaluare pe care toți gheșeftarii din mass media românești s-au grăbit să o comenteze pe larg, românii erau criticați pentru că nu doresc să aibă prieteni apropiați printre țigani, persoane cu handicap și, atenție, homosexuali. Lăsăm de o parte faptul că, dacă s-ar face un sondaj similar în orice țară a lumii, rezultatele ar fi diferite doar într-o mică măsură. Lăsăm, de asemenea, la o parte și refuzul recent al italienilor de a permite difuzarea unui film românesc într-un festival, întrucât acesta conținea două replici prin care era incriminată Alessandra Mussolini, nepoata celebrului dictator și o ferventă neofascistă, pentru atitudinea ei violent discriminatorie față de concetățenii noștri care contribuie cu miliarde de euro la produsul intern brut al Italiei. Ce dacă suntem văzuți ca niște primitivi? Ce dacă românii pot fi înjurați, discriminați, agresați, uciși chiar? Oficialii de la București n-au trecut niciodată de nivelul protestului palid. Ba, mai mult, sub masca reformelor fără de care, vezi, Doamne, nu am mai putea trăi, ei desfășoară un adevărat război împotriva poporului român, pe care îl pregătesc cu osârdie pentru îndobitocirea perpetuă, prin desființarea sistematică a întregului său sistem de valori. Numai așa se explică modul în care au fost trecute pe ușa din dos, fără dezbatere publică, măsuri în urma cărora România se transformă într-un stat polițienesc! Ce altceva înseamnă introducerea biocipurilor în pașapoarte, înregistrarea telefoanelor sau urmărirea permanentă a traficului de pe Internet?</p>
<p>Vârful de lance al acestui război împotriva poporului român are un nume: Traian Băsescu, iar deținătorul numelui are și un domiciliu temporar: palatul Cotroceni. La această oră, numai imbecilii mai înjură Guvernul Boc pentru dezastrul țării. De fapt, Guvernul Boc NU EXISTĂ! România este condusă de Traian Băsescu, miniștrii, consilierii și, în general, decidenții, nefiind altceva decât niște lachei ai președintelui. Tembela lege a educației, și mai tembela lege unică a salarizării, cheltuirea aberantă a banului public, sunt hotărâte în răcoarea reconfortantă a birourilor de la Palatul Cotroceni. A venit vremea ca românii să devină conștienți că trăiesc într-o dictatură abia mascată de aparența democrației, în care bunul plac criminal și mitocănia țin loc de act normativ. Ultima creație sinistră a laboratoarelor în care se coace destrămarea a ceea ce a mai rămas din această țară este un așa-zis proiect de reașezare a țării pe baze cerute de realitatea contemporană, unde, printre altele, se proclamă dezincriminarea consumului de droguri ușoare și legalizarea prostituției. La proiect ar fi lucrat, cică, cei mai tari specialiști de care ar dispune țara în momentul de față, și ar trebui să credem această gogoriță, că, vezi bine, au constituit o comisie prezidențială validată de tătucul cu privirea într-o parte! Mai mult, însuși tătucul, ca să nu existe nici un dubiu, și-a însușit ÎN TOTALITATE concluziile documentului cu pricina. Din clipa aceea, lui Traian Băsescu i-a căzut ultima mască sau, ca în basmele pe care copiii noștri, educați europenește, nu le mai știu, i-a sărit de sub șezut ultima pernă.</p>
<p>Să luăm, mai întâi, problema drogurilor, fie ele și ușoare, cum zice documentul și cum s-au grăbit să proclame lingăii lui Traian Băsescu. ÎN FOND, chestia nici nu e nouă în cadrul Onoratei Sale Familii. Fiica cea buzată și plină de <i>succesuri</i> a matelotului rezident cândva la Amsterdam, raiul european al drogaților, concurat fără <i>succesuri</i> de cartierul Sankt Pauli din Hamburg, EBA, cum scrie pe jipanul cumpărat tot din <i>succesurile</i> profesionale, dar și pe brichetele electorale ale domniței, s-a pronunțat în campania pentru Parlamentul Europei pentru dezincriminarea consumului de droguri ușoare… Cum în politică nu există coincidențe, le refuzăm și aici. Desigur, atunci când s-a declanșat scandalul, când presa care simte mirosul cadavrelor politice nu s-a mai repezit să preamărească adânca înțelepciune a matelotului, ciracii au sărit la beregățile criticilor ca la comandă. Toți consilierii de la Cotroceni au devenit, subit, vedete TV. Ei ne liniștesc: stați să vedeți, problema există, trebuie discutată, România nu este pregătită pentru o astfel de abordare, se dezincriminează numai consumul, nu și traficul cu halucinogene, e greu de evaluat consecințele, sunt țări europene care au adoptat, deja, astfel de legi, etc., etc. Deunăzi, într-o emisiune a goarnei numărul 1 a lui Traian Băsescu, fost mare contestatar al acestuia, dar rebotezat întru Cântarea Marelui Șef, generalul Pavel Abraham, fost șef al acum desființatei Agenții Naționale Antidrog, a pus o întrebare cât se poate de simplă: care sunt specialiștii în lupta antidrog consultați de celebra comisie de la Cotroceni? Consilierul lui Traian Băsescu, prezent pentru a-și recita partitura, nu a făcut decât să bălmăjească despre interesul personal al generalului, fără să fie în stare să dea un răspuns. Evident, nici nu avea cum, câtă vreme nici un astfel de specialist nu fusese consultat, soluțiile propuse fiind scoase din burta celui ce visează să hotărască, dacă este posibil, și timpul probabil, și recolta de soia, și trimiterea odraslei în forumurile europene, după ce fratele a ajuns să decidă ce mișcă și ce nu în Portul Constanța, iar fiica cea mare este așteptată și acum de către naivi să explice de unde a avut milionul de euro pentru apartamentul său (la actualul preț de cost, acest penthouse valorează exact cât 20 de apartamente cu două camere). În această situație, trebuie spus clar că, acolo unde s-a încercat legalizarea consumului de droguri ușoare, numărul celor care le folosesc nu s-a diminuat, ci dimpotrivă. Apoi, orice specialist cu un minimum de experiență poate certifica faptul că, în cele mai multe cazuri, de la drogul ușor, cum ar fi marijuana, se trece la substanțele tari, cocaina, heroina, LSD-ul, care, la final, le produc nefericiților consumatori destrămarea fizică, prăbușirea morală și moartea. În spatele acestei intenții de legalizare a consumului de halucinogene ușoare se ascunde, de fapt, o afacere uriașă, din care băieții deștepți vor scoate miliarde și miliarde de euro. În țară există, deja, o rețea de așa-numite magazine (SPICE SHOPS) unde se desface la vedere o gamă de produse neincluse pe lista de substanțe interzise. Inițiații știu unde se află și știu ce să ceară. Altfel spus, rețeaua națională de distribuție există, iar Traian Băsescu îi asigură, ar vrea să-i asigure, suportul legal necesar. Traficanții își freacă mâinile de bucurie și vor răspunde în campanie punându-i la dispoziție o puternică mașină de vot, căci scaunul de la Cotroceni se clatină, iar foamea de electorat nu mai cunoaște margini, de vreme ce, pe urmele altui fost șef de stat, și Traian Băsescu se declară dezamăgit de toată lumea. În plus, ca să nu fie umflați de organe, interlopii vor trebui să cotizeze și nu puțin, ci cu bani foarte grei și, mai ales, necontrolabili. Aici, cercul se închide.</p>
<p>Românii, licurici insignifianți, trebuie să înghită, în caz de realegere, și plaga drogurilor, pentru ca o țară precum Columbia să nu fie singurul paradis al narcotraficanților. Dacă mai era vreo îndoială în privința puternicelor legături între structurile de tip mafiot, iată că aceasta dispare, cu girul celui mai puternic, încă, om din stat. Amintiți-vă, oameni buni, de războiul lui Traian Băsescu cu sistemul ticăloșit! Fiți liniștiți, nu a vrut decât să-l controleze, să și-l asume, cum e la modă să spui! Nu degeaba corul cântăreților în strună se subțiază. Cântăreți de osanale ca Mircea Cărtărescu sau Mircea Dinescu, grele condeie în campania pentru Cotroceni, și-au exprimat, așa, pentru orice eventualitate, dezamăgirea. Patriarhia BOR, cea care a validat, nu numai printr-o condamnabilă tăcere, introducerea biocipurilor, a respins clar prevederile documentului emanat de la Cotroceni și asumat integral de Traian Băsescu, mai ales în privința celeilalte blestemății ce poate fi trecută, la un moment dat, fără consultarea Parlamentului, prin asumare de răspundere guvernamentală, dacă viitorul prim-ministru va fi înscăunat tot de actualul șef de stat. Ne referim, de bună seamă, la legalizarea prostituției.</p>
<p>Nu este de ajuns că mii de fete tinere sunt, deja, împinse spre viciu de proxeneți fără scrupule, aici sau aiurea în Europa. Nu e de ajuns nici că, la marginea legii, funcționează, la noi, în România, sute de saloane de masaj erotic, iar mica publicitate abundă de anunțuri cu oferte de servicii și prețuri la vedere. Există, și aici, un potențial de sute de milioane de euro, iar patronii stabilimentelor nu sunt nici acum deranjați de organe, darămite după instituirea unor astfel de acte normative! În plus, ce mană cerească pentru guvernanții aflați într-o foame disperată de fonduri că, de, obrazul, era să spunem subțire, dar nu e cazul, cu mare cheltuială se ține. SĂ TRĂIțI BINE, suna sloganul de campanie al lui Traian Băsescu. Acum, până și orbii văd că trăim cu mult mai prost, iar el vrea să ne mai guverneze o tură în care vom trăi și mai prost! Să mai vorbim de dispariția solidarității sociale? La ce bun, de vreme ce, grație aceluiași individ, s-a instituit o vrajbă fără precedent între toate categoriile socio-profesionale!</p>
<p>În concluzie, nu le putem cere concetățenilor noștri să se trezească, pentru că nu mai e mult timp! Românii nu mai au decât o singură șansă: schimbarea radicală a sistemului care nu a produs decât sărăcie, foame, corupție, hoție și crimă. Ei trebuie să hotărască dacă sunt de acord sau nu cu posibilitatea ca ai lor copii să apuce, într-o măsură din ce în ce mai mare, pe calea drogului și a prostituției. Alternativa este reșaparea Sodomei și a Gomorei în variantă europeană!</p>