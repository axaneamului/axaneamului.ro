---
title: Apel împotriva „divide et impera”!
date: 2009-10-01T05:00:00Z
year: 2009
month: 2009-10
authors:
  - alina-glod
series:
  - AXA ANUL II
#  - Axa 26
categories:
tags:
images:
featured: false
pinned: false
final: true
---
<p>Cunoscută ca o tactică militară de câștigare și menținere a puterii, prin divizarea unei populații în grupuri de populație mai restrânse numeric care pot fi controlate și manipulate cu ușurință luate fiecare în parte, „divide et impera” este una dintre strategiile politice ce au funcționat cu succes în România, până în acest moment. Am spus până în acest moment, pentru că nu cred că Dumnezeu va mai îngădui mult acest dezmăț politic pe banul public, pe sănătatea și integritatea poporului român. Acest joc politic poate fi extrem de periculos când vorbești de populație și nu orice populație eu as spune una creștină, așa cum pretinde că este cea a României. Nu cred că problemele socialo-economice ale țării noastre pot fi rezolvate cu droguri ușoare sau prostituție, deși cred că cei ce propun aceste măsuri și cei ce sunt de acord cu așa ceva au apelat deseori la astfel de „subterfugii” pentru a evita adevăratele probleme. Însă omul de rând, aflat în pragul unei concedieri, deja în șomaj sau în situația unei pensionări forțate, nu poate să-și crească copiii și nepoții cu droguri ușoare și eventual să-i trimită la drumul mare pentru a se destrăbăla și astfel să-și asigure masa zilnică.</p>
<p>Ruptura conducătorilor de poporul din care provin fac ca acest gen de situații să fe cel puțin halucinante pentru un întreg popor de creștini. Creștini, care e drept, mulți nu mai știu de mult ce înseamnă Dumnezeu, votează strâmb sau mai bine spus nu votează deloc iar rezultatele se văd ori de la tribuna Parlamentului ori, chiar mult mai grav, de la tribuna Președinției. Ridicolul situației vine și în momentul unei propuneri de genul unui referendum pe tema parlamentului unicameral, referendum care, în viziunea autorului ei, nu se poate desfășura decât în ziua turului întâi al alegerii președintelui României. Totuși, ironia de a bănui întreg poporul român de imbecilitate nu a funcționat și probabil că nu vă funcționa, ba mai mult, va provoca reacțiile în lanț a organismelor internaționale care vor striga în cor existența unei posibile încercări de fraudă electorală. În acest moment de criză, problemele reale ale României sunt altele, iar tactica „divide et impera” se va întoarce exact împotriva autorilor ei! În acest sens, un exemplu de problemă reală este plata salariilor personalului medical, plata salariilor profesorilor și altor categorii bugetare precum și plata pensiilor. Să cheltui miliarde de lei pe referendum pentru un parlament unicameral dar să nu te gândești că mii de oameni vor ajunge în șomaj în perioada imediat următoare sau că multe categorii profesionale nu vor mai fi plătiți la timp sau chiar deloc, în cel mai rău caz, reprezintă cinism politic cu caracter sinucigaș. Modificarea constituțională privind adoptarea unui parlament unicameral presupune dezbateri publice și deci sume impresionante de lei din banul public.</p>
<p>Existența unei legislații extrem de proaste și inechitabile în ce privesc educația, pensionarea, salarizarea va aduce numeroase tensiuni sociale ce se va traduce prin întreruperi de activitate și prin urmare prin pierderi din punct de vedere cifric pentru bugetul de stat, pe lângă economiile preconizate a se face forțat. Dacă legislația salarizării unitare a fost nesemnificativă pentru guvernanți, astfel încât nu s-au organizat dezbateri publice, deși privește peste un milion de bugetari, cum mă va convinge pe mine guvernantul că îi pasă de ce cred eu despre parlamentul unicameral???</p>
<p>Astfel, mă întreb cum por fi atât de demagogi acești oameni? Și mai ales, cum își pot imagina că între integritatea socială și familială, românii vor alege ca banii să fie deturnați pentru ceva care oricum nu va soluționa problema. Existența unui parlament unicameral poate consuma la fel de mult ca unul bicameral, dacă nu și mai mult, dacă modul de alocare a banilor va fi la fel de proastă! În schimb, parlamentul unicameral, pe lângă simplificarea actului legislativ va oferi șansa unor numeroase fraude, plus un set larg de erori și vicii legislative, precum și o putere mult mai mare guvernului și președinției. Bineînțeles că în acest moment, în actualul context, a face un referendum pentru un parlament unicameral sună a anunț de lovitură de stat și instalarea dictaturii… iar nimeni, cel puțin dintre oamenii normali la cap ai acestei țări, nu va cădea în capcana unor politicieni demagogi!</p>
<p>Cât despre legile importante ale acestei țări, așteptam cu sufletul la gură o dezbatere publică privind legea salarizării unitare sau o dezbatere publică de cel puțin 5-10-12 luni privind legea educației, însă pentru nici una dintre legi acest lucru nu s-a întâmplat, nici măcar într-o dezbare publică de 2-3 ore! Acest lucru nu s-a întâmplat pentru că nu s-a dorit așa ceva! Așteptam că specialiștii să fie chemați să se pronunțe, așteptam ca sindicatele să fie chemate la un punct de vedere, așteptam ca media să fie invitată, așteptam ca cetățeanul de rând să fie informat și chemat să-și exprime o opțiune în cadrul unor emisiuni de televiziune sau radiofonice… NIMIC!</p>
<p>NIMIC! - Asta suntem pentru guvernul, pentru parlamentul și pentru președinția acestei țări. NIMIC! Astfel, am rămas în stare de șoc când cele trei legi (privind educația națională, privind salarizarea unitară și privind reorganizarea unor autorități și instituții publice) asumate de guvern au trecut de parlament. Nu e de mirare, că cei ce au „împins în față” aceste legi proaste sfidează parlamentul, încălcând dreptul constituțional al parlamentului de legiuitor și de normalizator al relațiilor autorității publice cu voința cetățeanului. Nu e de mirare că vor un parlament redus… inclusiv redus la tăcere!!!</p>
<p>Strigător la cer este poate și atitudinea noastră, a fiecăruia dintre noi, care nu protestăm public asupra ceea ce se întâmplă… nu sunt bani de pensii și salarii dar sunt bani pentru referendum??? Cum suntem deci calificați de guvernanți, dacă nu imbecili și idioți??? Cum vă simțiți dragi creștini, dacă nu bănuiți de prostie? Cum vă simțiți și ce credeți că este de făcut în atare situație? Oare propunerea de suspendare a acestor legi, trecute recent de parlament, nu este firească? Știm bine că legea educației naționale vizează calitatea actului de învățământ, care se răsfrânge asupra cunoștințelor copiilor noștri și a capacității acestora de a face față, în viitor, cerințelor pieței muncii, iar legea salarizării unitare a sistemului bugetar, de altfel idee excelentă dar aplicată prost, se răsfrânge asupra calității serviciilor publice cu care cetățeanul de rând intră, uneori chiar și zilnic, în contact! Prin urmare, nu este normal să cerem dreptul la o consultare?</p>
<p>Propun deci, nu numai revizuirea acestor legi ci chiar suspendarea lor, până în momentul clarificării fiecărui aspect referitor la fiecare categorie socială pe care aceste legi (privind educația națională, privind salarizarea unitară și privind reorganizarea unor autorități și instituții publice) le vizează!</p>
<p>Cât despre cei ce sfidează constant bunul simț al românului, aceștia ar trebui să cunoască logica tradițională a poporului român care spune că, atunci când semeni vânt, culegi furtună! Sper să fie pregătiți pentru furtună… cei ce seamănă azi vânt, fără nici o mustrare de conștiință! Conștiință care de altfel bănuiesc că nici nu există și, în acest caz, ar trebui să apelăm la rațiunea lor… asta dacă nu cumva se află deja sub influența unor „droguri ușoare”!</p>