---
title: Traduceri din presa de limbă maghiară din România. Revista presei maghiare Nr. 17/01.09.2009 – 15.09.2009
date: 2009-10-01T01:00:00Z
year: 2009
month: 2009-10
authors:
  - centrul-european-de-studii-covasna-harghita
series:
  - AXA ANUL II
#  - Axa 26
categories:
  - Revista presei maghiare
tags:
images:
  - "images/0.jpg"
featured: false
pinned: false
final: true
---
<h2>Haromszek, nr. 5768 - 01.09.2009<br>
Pentru ocrotirea limbii maghiare<br>
Mare întâlnire ecumenică la Szeged</h2>
<p>Peste 1.000 de oameni s-au adunat duminică seara, în domul din Szeged, unde ierarhii bisericești și politicienii din țară și de peste hotare, prezenți la marea întâlnire ecumenică din Bazinul Carpatic, și-au ridicat glasul împotriva legii slovace a limbii, care intră în vigoare la 1 septembrie.</p>
<p>În discursul său, Tokes Laszlo a subliniat că maghiarii din ziua de azi nu revendică teritorii ci drepturi, drepturi ale omului și ale minorităților.</p>
<p>Csaky Pal, președintele Partidului Coaliției Maghiare, a considerat legea limbii drept o normă juridică proastă și dăunătoare. Eventualele prejudicii istorice - reale sau presupuse - nu pot servi drept bază pentru îngrădirea drepturilor omului sau minorităților - a declarat politicianul.</p>
<p>Schmitt Pal, vicepreședinte PPE al Parlamentului European, a subliniat importanța solidarizării naționale în cazul legii limbii.</p>
<p>Surjan Laszlo, europarlamentar PPE, a declarat: nu cu națiunea slovacă avem probleme ci cu exercitarea puterii postcomuniste și cu politica naționalistă. Nu revendicăm altceva decât respectarea spiritului și literei tratatelor internaționale în cauză - a afirmat politicianul creștin-democrat.</p>
<p>Jerzy Buzek, vicepreședinte PE, a declarat că legea dăunează nu numai maghiarilor ci și spiritului integrării europene și principiului democrației, ca urmare nu mai este doar o problemă slovaco-ungară.</p>
<p>Ierarhii bisericești care au luat cuvântul în cadrul întâlnirii și-au exprimat și ei solidaritatea cu maghiarimea din Slovacia.</p>
<p>Balint Benczedi Ferenc, episcopul Bisericii Unitariene Transilvănene, a subliniat că este nevoie de solidaritate împotriva oricăror manifestări antimaghiare. Este important să ne exprimăm compasiunea față de frații noștri maghiari din Ținutul de Sus - a spus el.</p>

<h2>Haromszek, nr. 5768 - 01.09.2009<br>
Apel către maghiarii din lume</h2>
<p>Din cauza neputinței vinovate a guvernului liberal de stânga și a atitudinii indiferente a Uniunii Europene, maghiarimea a rămas din nou singură în războiul rece tot mai tensionat de-a lungul Dunării, putând cădea victimă politicii de asimilare, provocărilor antimaghiare și legilor rasiste care lezează drepturi fundamentale ale omului, din Bazinul Carpatic - anunță apelul Grupului de Lucru Diaspora al Forumului Național, semnat, între alții, de Lezsak Sandor - vicepreședintele Parlamentului și președintele Forumului Național, Bakos Istvan - cercetător științific, fost secretar general al Uniunii Mondiale a Maghiarilor (MVSZ) și Biro Zoltan - istoric literar, președintele fondator al filialei MDF din Lakitelek.</p>

<h2>Haromszek, nr. 5768 - 01.09.2009<br>
Mozes Laszlo<br>
Pentru ocrotirea limbii maghiare<br>
Europa este tăcută?</h2>
<p>„Vor să-i pună căluș maghiarimii din Ținutul de Sus, s-o oblige să tacă, însă nu putem permite așa ceva!” - s-a afirmat duminică, în cadrul unei festivități mai stranii de inaugurare a unei statui, desfășurate în localitatea Cicov din Ținutul de Sus, unde localnicii au protestat, prin amplasarea unei statui funerare, față de norma juridică ce limitează grav utilizarea limbii materne. Azi, în Slovacia va intra în vigoare legea care evocă cele mai prăfuite vremuri național-comuniste, care prevede, printre altele, că în relațiile publice, denumirile geografice trebuie folosite în limba slovacă (asemeni ultimilor ani întunecați ai dictaturii din România), personalul din instituțiile sociale și sanitare poate comunica în limba maghiară cu pacienții doar în zonele în care maghiarii reprezintă cel puțin 20% din totalul populației, ba mai mult decât atât, cel care utilizează incorect limba slovacă poate risca o amendă de până la 5.000 de euro.</p>
<p>Intrarea în vigoare a acestei legi a fost precedată pe 21 august de un moment rușinos, când lui Solyom Laszlo nu i s-a permis să intre pe teritoriul Slovaciei. Gestul inexplicabil și pentru care nu există nicio scuză a fost comentat dur inclusiv de publicații importante din Europa, care i-au solicitat Uniunii Europene explicații pentru indulgența ei față de abuzurile slovace. Între timp, Comisia Europeană a semnalat, adoptând o atitudine reținută, că tratează incidentul diplomatic ungaro-slovac ca pe o problemă bilaterală, în care comisia nu e vizată sub nicio formă.</p>
<p>Este de înțeles faptul că în mijlocul valului de proteste din Bazinul Carpatic, participanții la marea întâlnire ecumenică din Bazinul Carpatic, desfășurată duminică la Szeged, și-au ridicat glasul, cu compasiune față de maghiarimea din Ținutul de Sus, împotriva legii slovace a limbii, impunându-i guvernului slovac postcomunist să revizuiască imediat, să revoce legii. După cum a afirmat și europarlamentarul Tokes Laszlo, îi pretindem legitim Uniunii Europene să nu mai practice politica struțului, ci să respingă legea slovacă a limbii, ce contravine principiilor ei.</p>
<p>Numai în aceste condiții s-ar putea sesiza că organele de la Bruxelles - care în problemele privind minoritățile au manifestat până acum o atitudine foarte rezervată, urmărind să evite conflictele - nu reprezintă doar un uriaș mecanism birocratic cu autoritate, ci sunt interesate și în respectarea drepturilor minoritare, în asigurarea posibilităților de utilizare a limbii materne.</p>

<h2>Haromszek, nr. 5770 - 03.09.2009<br>
Farcadi Botond<br>
Marko Bela este acuzat de antiautonomie</h2>
<p>Thamo Csaba și Kulcsar Terza Jozsef - liderii filialelor județene Harghita, respectiv Covasna ale PCM- i s-au adresat, prin intermediul unei scrisori deschise, liderului UDMR, Marko Bela. Semnatarii îl acuză pe președintele uniunii de antiautonomie, de inducerea în eroare a comunității secuiești și își exprimă, în același timp, speranța că în pofida interdicției markoiste, liderii autoguvernărilor de pe Pământul Secuiesc vor participa atât la marea adunare de la Miercurea Ciuc cât și la cea de la Odorheiu Secuiesc și vor susține, prin votul lor, cauza autonomiei.</p>
<p>„Cel care se opune adoptării unei poziții unitare, este dușmanul luptei purtate pentru înfăptuirea autonomiei. Asta faceți acum, D-stră, Marko Bela” - se arată în scrisoare. Potrivit politicienilor PCM, o metodă frecvent folosită de UDMR este aceea de a se folosi în timpul campaniei de sloganul autonomiei, pentru ca ulterior să stea la rând în vederea obținerii unui fotoliu de catifea. „Prin organizarea unei contramanifestări de divizare și prin subestimarea atitudinii active, dați dovadă de antiautonomie disimulată și induceți în eroare comunitatea secuiască. Apelarea la cuvinte mari - și apoi îmbrățișarea cu elita politică românească - nu reprezintă calea ce trebuie urmată în lupta dusă pentru autonomie” - susțin semnatarii. Ei reamintesc faptul că la marea adunare de protest de la Miercurea Ciuc, Marko a susținut necesitatea autonomiei, iar acum, uniunea se pregătește să intre în guvern.</p>

<h2>Haromszek, nr. 5770 - 03.09.2009<br>
Farcadi Botond<br>
Tinerii maghiari din Transilvania protestează</h2>
<p>Prin intermediul unui comunicat comun, cinci organizații de tineret din Transilvania și-au exprimat indignarea față de legea slovacă a limbii. În comunicatul semnat de președinții Consiliului Maghiar de Tineret (MIT), Tinerilor Maghiari din Transilvania (EMI), Consfătuirii Maghiare de Tineret (MIERT), Asociației Naționale a Studenților Maghiari și Asociației Liceenilor Maghiari, se precizează: dreptul inalienabil al fiecărui popor, al fiecărei națiuni sau comunități etnice este de a-și utiliza limba maternă în propria patrie și pe propriul pământ natal. Liderii organizațiilor de tineret amintesc de faptul că egalitatea în drepturi în uzul limbii și utilizarea liberă a limbii constituie valori fundamentale ale Europei unite, iar Slovacia, în calitate de membru al UE, a acceptat principiile directoare referitoare la protecția minorităților naționale, ca urmare, Uniunii Europene i se pretinde legitim să respingă norma juridică. Legea, o pată de rușine a democrației slovace, lezează nu doar maghiarimea din Ținutul de Sus, ci și principiul fundamental al integrării europene și principiul colaborării între popoarele europene - se arată în comunicat. „Noi vrem să trăim într-un Bazin Carpatic în care fiecare etnie și limbă dispune de aceleași drepturi, iar demnitatea umană nu e știrbită de politica ce urmărește privarea de drepturi a minorităților” - se precizează în document.</p>

<h2>Haromszek, nr. 5770 - 03.09.2009<br>
Fekete Reka<br>
Debate despre drepturile minorităților</h2>
<p>Trebuie să li se asigure sau nu minorităților naționale drepturi - iar dacă da, care ar fi acelea - care să le ofere șansa să contribuie într-o măsură egală cu majoritatea la dezvoltarea țării - sunt problemele abordate în cadrul dezbaterilor care se derulează timp de o săptămână la Centrul de Studii Europene din Arcuș. De data aceasta, cei care intră în dispută nu sunt reprezentanți ai vieții politice, nu sunt dușmani înverșunați, ci niște liceeni care învață în cercurile de debate - extracurriculare - cum trebuie argumentată sau respinsă o afirmație. Tema principală a ediției a XV-a a concursului național de debate o reprezintă minoritățile naționale.</p>
<p>Pe site-ul Asociației de Dispută din Transilvania: www.ede.ngo.ro putem accesa un scurt istoric al cercurilor de debate și informații referitoare la nivelul la care se derulează concursurile din România.</p>
<p>În urmă cu 15 ani, antrenori americani au făcut prima demonstrație în țara noastră. În 1998, a fost înființată Asociația Română de Dezbateri, Oratorie și Retorică (ARDOR). În 2000, au apărut un manual de debate de limba română și o culegere de jocuri în limba maghiară. Tot în acest an a fost înregistrată Asociația de Dispută din Transilvania (EDE).</p>
<p>La Sfântu Gheorghe, primul cerc de debate a fost înființat de Bako Rozalia, profesoară de la Colegiul Mikes Kelemen (în prezent, profesor universitar la Miercurea Ciuc). La faza națională a ediției din acest an a concursului, singura echipă maghiară este cea a colegiului.</p>
<p>La concursul național de debate de la Arcuș, care se va încheia la sfârșitul acestei săptămâni, participă peste 100 de tineri din 15 județe din țară. L-am rugat pe directorul din Cluj al concursului, Emil Mesaroș, să ne spună de ce a fost aleasă ca temă principală a concursului problema privind minoritățile naționale, dacă pot exista locuri în parlamentul român destinate în mod special minorităților naționale, dacă se justifică includerea în programa școlară a unei materii care vizează istoria și cultura minorităților sau dacă trebuie să li se asigure minorităților dreptul de a avea reprezentanță în organele locale cu putere decizională. Directorul concursului a precizat că principalul lor obiectiv este ca elevii să reflecteze asupra acestor probleme și să-și susțină argumentele sau contraargumentele. Emil Mesaroș a subliniat că trăim vremuri în care accentul ar trebui pus pe dezvoltarea regională și, în general, pe dezvoltarea țării, în care minorităților naționale le-ar reveni un rol important, iar pentru a îndeplini acest rol le-ar trebui asigurată posibilitatea de a-și exercita drepturile. „Minorităților naționale trebuie să li se asigure un învățământ eficient, care să corespundă necesităților lor, însă trebuie să recunoaștem că, în prezent, situația este alta” - a precizat Mesaroș, care consideră că „educația minorităților naționale, progresul acestei comunități ar trebui să prezinte importanță pentru orice cetățean de etnie română”.</p>
<p>Mădălin Guruianu, liderul cercului de debate din cadrul Colegiului Național „Mihai Viteazul”, a menționat: „în cazul în care tinerii nu vor înțelege probleme delicate ale societății, nu vor reuși nici să le rezolve”.</p>

<h2>Szekely Ujsag nr. 35, 03-09.09.2009<br>
Biroul de presă al Partidului Civic Maghiar<br>
Comunicat</h2>
<p>În ceea ce privește Marea Adunare a Autoguvernărilor de pe Pământul Secuiesc, care va avea loc în organizarea Consiliului Național Secuiesc, pe 5 septembrie, la Odorheiu Secuiesc, precum și contramanifestația anunțată de UDMR la Miercurea Ciuc, Partidul Civic Maghiar dorește să-i amintească opiniei publice faptul că CNS este organul de reprezentanță publică a secuimii.</p>
<p>În cazul în care Marko Bela și Kelemen Hunor nu acordă atenție acestui aspect, se pune întrebarea: ale cui interese le servește contramanifestația UDMR de la Miercurea Ciuc?</p>
<p>Din punctul de vedere al PCM, autonomia reprezintă nu doar un simplu slogan de campanie, ci principalul element al programului partidului.</p>
<p>PCM cunoaște documentele Consiliului Național Secuiesc, precum și proiectele documentelor Marii Adunări a Autoguvernărilor de pe Pământul Secuiesc, pe care le aprobă, în schimb, opinia publică nu are cunoștință despre documentele contramanifestației UDMR. PCM se prezintă oriunde dacă este invitat și îi este asigurată posibilitatea de a-și exprima poziția. Va participa atât la Marea Adunare a Autoguvernărilor de la Odorheiu Secuiesc, cât și la contramanifestația de la Miercurea Ciuc, deși aceasta din urmă este la fel ca și proiectul Universității Petofi-Schiller. Dacă depinde de UDMR, autonomia secuiască se va înfăptui atunci când va exista și Universitatea Maghiară Autonomă de Stat „Bolyai”!</p>
<p>La ultimele alegeri locale, 38% din populația de pe Pământul Secuiesc a votat în favoarea PCM. Prin ignorarea a aproape 40% din populația de pe Pământul Secuiesc nu se pot adopta decizii de fond despre autonomia teritorială a Pământului Secuiesc!</p>

<h2>Haromszek, nr. 5771, 04.09.2009<br>
Miercurea Ciuc, Odorheiu Secuiesc / Mari adunări ale autoguvernărilor</h2>
<p>UDMR și CNMT organizează azi, la Miercurea Ciuc, marea adunare a autoguvernărilor de pe Pământul Secuiesc, iar CNS a convocat pentru mâine, la Odorheiu Secuiesc, o adunare cu o denumire asemănătoare. La manifestarea de la Miercurea Ciuc vor fi prezenți aproximativ 1.000 de primari, viceprimari și consilieri locali și județeni, dar și deputați, senatori și demnitari UDMR. Vor lua cuvântul Marko Bela, Tokes Laszlo și Kelemen Hunor. Vor fi adoptate probabil Memorandumul privind strategia de dezvoltare a Pământului Secuiesc și Proclamația. Marea adunare urmărește ca și reprezentanții aleși ai autoguvernărilor să își confirme pretenția la autonomia teritorială a Pământului Secuiesc.</p>
<p>La finele lunii iulie, liderul CNS, Izsak Balazs, a trimis invitații pentru ziua de 5 septembrie, la o adunare planificată în numele CNS. Din acest motiv vor avea loc două manifestări separate. Ambele mari adunări doresc să stimuleze cauza autonomiei, numai că fiecare într-o altă formă. În cadrul manifestării CNS, organizația va propune adoptarea drapelului, a stemei și a imnului, reamintind că le-a adoptat cu mulți ani înainte, iar acum și-ar putea da încuviințarea și marea adunare. CNS intenționează să anunțe că Pământul Secuiesc este o regiune indivizibilă și unitară pe care România și Europa trebuie să o recunoască, părți ale acestei regiuni nu pot fi anexate altor teritorii administrative și nu pot fi întregite cu alte teritorii. Mai mulți reprezentanți din ambele tabere anunță că trebuie să se meargă la ambele mari adunări, iar prin intermediul unei declarații date ieri publicității, Szasz Jeno le-a cerut organizatorilor adunării de la Miercurea Ciuc permisiunea de a vorbi patru minute (pentru a transmite „voința a aproximativ 40% din electorii de pe Pământul Secuiesc”, însă a primit un răspuns evaziv) și, de asemenea, scenariul și documentele-proiect ale marii adunări, pentru ca PCM să poată cunoaște conținutul acestora și să își poată depune propunerile de completare.</p>
<p>În opinia lui Tokes Laszlo, maghiarimea de pe Pământul Secuiesc nu poate fi separată de maghiarimea transilvăneană, „întreaga maghiarime din România dorind un singur lucru: maghiarimea din Transilvania să aibă autonomie personală, iar cea de pe Pământul Secuiesc să aibă autonomie teritorială”.</p>

<h2>Haromszek, nr. 5771, 04.09.2009<br>
Farcadi Botond<br>
A fost prezentată harta Pământului Secuiesc</h2>
<p>Delegații Consiliului Secuiesc din scaunul Sepsi au prezentat prima hartă administrativă a viitoarei Regiuni Autonome Pământul Secuiesc și, totodată, și planificatul scenariu al marii adunări a autoguvernărilor, care va avea loc în data de 5 septembrie, la Odorheiu Secuiesc.</p>
<p>Harta apărută sub îngrijirea Editurii T3 într-un tiraj inițial de 1.500 de exemplare, este realizată de cartograful Szalnoki Attila, la solicitarea președintelui CNS. Pe hartă figurează hotarele configurate în anexa statutului de autonomie al CNS. Pe acest teritoriu s-a desfășurat și referendumul pe tema autonomiei. Harta are un rol de informare și, în același timp, de consolidare a conștiinței identității, dat fiind faptul că aspirațiile autonomiste presupun o conștiință puternică a identității - au afirmat Tulit Attila, vicepreședinte CNS și Ferencz Csaba, vicepreședinte responsabil cu probleme de comunicare. Harta poate fi cumpărată la un preț simbolic de 5 lei, urmând ca banii care se vor strânge să fie utilizați în scopul susținerii aspirațiilor autonomiste.</p>
<p>Referindu-se la marea adunare de sâmbătă, de la Odorheiu Secuiesc, inițiatorii au spus că i-au invitat și pe reprezentanții autorităților române. Prezența lor ar fi una utilă, deoarece și ei sunt locuitori ai viitoarei regiuni autonome. Autonomia reprezintă autonomia regiunii, nu a maghiarilor.</p>
<p>Tulit Attila a subliniat: din punctele aflate pe ordinea de zi a marii adunări de azi, de la Miercurea Ciuc, reiese că cele două manifestări nu sunt contrare ci se completează reciproc. Tocmai din acest motiv, îi îndeamnă în continuare pe toți reprezentanții autoguverărilor să participe la ambele evenimente.</p>

<h2>Haromszek, nr. 5772, 05.09.2009<br>
Sylvester Lajos<br>
Înfăptuirea autonomiei sau divizarea unități</h2>
<p>Ieri la Miercurea Ciuc a început marea adunare a autoguvernărilor de pe Pământul Secuiesc iar aceasta continuă astăzi la Odorheiu Secuiesc. În scrierea noastră, accentul se pune pe cuvântul continuă, deoarece am dori ca în privința celor două manifestări care se axează pe autonomie, intenția care s-a conturat în ultimul moment să poată fi interpretată în hotărâri și să poate fi validată, urmând ca manifestările de la Miercurea Ciuc și de la Odorheiu Secuiesc să se completeze reciproc. Compromisul privind ajungerea la o înțelegere între cele două tabere - în cazul în care cele două mega-manifestări vor avea succes - poartă acel mesaj care indică: separat, ca si entitate politică, ce forță poate fi prezentată și de asemenea indică șansele existente în comun în vederea înfăptuirii autonomiei transilvănene. În cazul în care „părțile” nu consideră cele două mari adunări - organizate separat - ca fiind o singură manifestare, așa cum a propus Izsak Balazs, președintele Consiliului Național Secuiesc și organizația din Trei Scaune a PCM și în continuare vor domina acuzațiile reciproce, proiectele privind autonomia se vor duce dracului iar cea de-a treia parte „interesată” și anume partidele și grupările românești care sunt împotriva autonomiei, vor râde de secuii maghiari. Există totuși un punct de sprijin în privința elaborării și validării unei poziții unitare, deoarece poziția CNS legată de reforma administrației publice, potrivit căreia Pământul Secuiesc este indivizibil și nu poate fi asimilat, acesta putând fi imaginat ca și unitate administrativă autonomă care să dispună, între granițele regionale create din punct de vedere istoric, de atribuții în plus, reprezintă baza unei poziții comune în privința formulării lui Tokes Laszlo, președintele CNMT, formulare potrivit căreia „maghiarimea din Transilvania să dispună de autonomie personală, iar maghiarimea de pe Pământul Secuiesc de autonomie teritorială”.</p>
<p>Inițiativa Consiliului Național Secuiesc va primi un accent mai puternic, inițiativă potrivit căreia românii de pe Pământul Secuiesc trebuie incluși în procesul creării autonomiei, dat fiind faptul că este vorba despre autodeterminarea celor care trăiesc în această regiune geografică și nu este vorba despre o autonomie maghiară separată.</p>
<p>Ar fi îmbucurător ca aspectele evidențiate de noi să fie validate de cele două mari adunări complementare, deoarece majoritatea hotărâtoare a maghiarilor din Transilvania pretind această unitate, atitudinea unitară.</p>
<p>În cazul în care acest lucru nu va reuși, maghiarimea din țară va percepe cele întâmplate ca fiind un eșec colectiv, și va avea consecințe spirituale și sociale catastrofale în ceea ce privește participarea la apropiatele alegeri și crearea autonomiei transilvănene a Pământului Secuiesc.</p>
<p>Să sperăm că acest lucru nu se va întâmpla.</p>