---
title: Basarabia noastră, cea de totdeauna
date: 2009-11-01T00:00:00Z
year: 2009
month: 2009-11
authors:
  - stefan-plamadeala
series:
  - AXA ANUL II
#  - Axa 27
categories:
tags:
  - Basarabia noastră cea de totdeauna
images:
  - "images/0.jpg"
featured: false
pinned: false
final: true
---
<h2>Morile de vânt ale lui Filat</h2>
<p>Prim ministrul nostru cel de toate zilele, iubitor de UE, a făcut o mică croazieră în paradisul european de peste Prut. Omul e pus pe fapte mari: acorduri de asociere la forma modernă de sclavie a popoarelor — așa numita UE, întâlniri cu Băsescu — „marele iubitor al românilor și românismului”. Viitorul feeric, spus de la înălțimea persoanelor conducătoare sună bine. Vom citi însă printre rândurile mincinoase și vom vedea adevărata lor față, adevăratele lor scopuri?</p>

<h2>Băsescu a vorbit cu Filat în engleză</h2>
<p>Președintele Traian Băsescu i-a spus vineri premierului moldovean Vladimir Filat că acum, spre sfârșitul mandatului său la Cotroceni, se creează, în relația cu Republica Moldova, o atmosferă pe care și-a dorit-o în toată perioada cât a deținut președinția României. Președintele Traian Băsescu l-a întâmpinat vineri, la Palatul Cotroceni, pe premierul moldovean vorbind în limba engleză, spre surprinderea celor prezenți. „Nice to see you in Bucharest!” (Mă bucur să vă văd în București!), i-a spus Băsescu lui Filat, care a răspuns în schimb în română - „Bună ziua, domnule președinte!” „I was extremely interested if you'll answer in Moldavian language or in Romanian language” (Eram extrem de interesat dacă o să răspundeți în moldoveană sau în limba română)”, a continuat Băsescu, râzând. „În română”, a replicat premierul moldovean, ceea ce l-a făcut pe șeful statului să-i mulțumească. „Mulțumesc! Mă bucur. Am văzut declarația dumneavoastră că răspundeți în limba maternă”, a explicat Băsescu gestul de a-și întâmpina invitatul vorbind în limba română, „Dar am spus și care este (limba, n.r.)”, a spus zâmbind premierul Republicii Moldova. „Ați spus și care este? Până acum trebuia să vorbesc cu translator cu conducătorii de la Chișinău”, a explicat Băsescu. Filat L-a asigurat pe șeful statului că și în cazul în care nu exista un translator, el tot ar fi înțeles ceea ce-i spune președintele.</p>
<p>Băsescu a ținut să-l felicite pe premierul moldovean și să îi mulțumească pentru măsurile luate imediat de Guvernul de la Chișinău de a anula expulzarea ambasadorului român, de a ridica vizele pentru români și de a aproba deschiderea celor două consulate de la Cahul și Bălți.</p>
<p>„În plus, la aceste acțiuni se adaugă și deschiderea secțiilor de votare nece- sare pentru ca cetățenii din Republica Moldova care au drept de vot să poată să participe la alegerea președintelui”, a adăugat Vladimir Filat.</p>
<p>„Vă mulțumesc și vă asigur că poziția mea este total deschisă față de Republica Moldova și față de Guvernul de la Chișinău. Sperăm să fie și un președinte definitiv în Republica Moldova, indiferent cine, ne bucură foarte mult și poziția pe care o are domnul Ghimpu, președintele interimar, cu privire la România și nu mi-am permis nici un fel de declarații care să genereze cea mai mică suspiciune asupra intențiilor noastre în ceea ce privește relația cu Republica Moldova”, a precizat șeful statului.</p>
<p>Băsescu l-a asigura pe Filat că acum, spre sfârșitul mandatului său de președinte se creează o atmosferă pe care și-a dorit-o tot mandatul în relația cu Republica Moldova.</p>
<p>„Poate e o atmosferă bună pentru mandatul următor”, a replicat Filat, șeful statului rezumându-se să comenteze că „asta se poate”.</p>
<p>„Vreau să mai spun ceva cât este presa aici, am fost în situația de a discuta cu președintele Republicii Moldova cu translator și faptul că acum putem discuta în limba română este extraordinar și vă mulțumesc domnule prim-ministru!”, a ținut să precizeze șeful statului înainte de discuția cu ușile închise.</p>
<p>La întâlnirea de la Palatul Cotroceni participă și ministrul interimar al Externelor, Cătălin Predoiu, și șeful Departamentului pentru românii de pretutindeni, Eugen Tomac. (Jurnal de Chișinău)</p>

<h2>Traian Băsescu, R. Moldova și Uniunea Europeană</h2>
<p>„Nouă ne-au trebuit 17 ani plini ca să devenim membri ai UE. A fost un efort mare al națiunii. Clasa politică, indiferent în ce ideologie s-au așezat partidele, a fost solidară cu acest obiectiv. În RM problema e dacă toate forțele politice doresc să atingă acest obiectiv în mod sincer. Nu e de neglijat importanța PCRM, pentru că e o forță politică extrem de puternică, în pofida faptului că acum a fost înfrântă” a declarat Băsescu. El le-a mai spus tinerilor moldoveni că trebuie să rămână vigilenți și să nu subestimeze capacitatea celor care doresc blocarea procesului de integrare a RM în UE. „Vă spun din experiență, structurile retrograde sunt extrem de rezistente. Să nu vă amăgiți dacă există un guvern majoritar democratic. El nu va reuși să schimbe abordările tuturor instituțiilor și ale oamenilor foarte rapid. Nu subestimați forța celor care doresc blocarea RM în statutul ei actual sau cel de satelit al altor puteri, pentru că ați face o mare eroare.</p>
<p>Mai ales acum, într-o situație economică destul de dificilă, nu numai a RM, propaganda mincinoasă înflorește mult mai ușor”, a spus Băsescu. În ce privește sprijinul pe care România e gata să-l ofere RM, Băsescu a subliniat că românii doresc includerea acesteia în pachetul de extindere în Balcanii de Vest. „Ca stat membru al UE, dorim ca RM să nu mai fie abandonată, ca perspectivă de intrare în UE, ci să fie inclusă în Balcanii de Vest, unde perspectivele sunt mult mai bune și reprezintă pasul următor de aderare”. Șeful statului român e convins că, odată cu ratificarea Tratatului de la Lisabona, numărul statelor membre UE va crește, iar procesul de extindere va fi reluat.</p>
<p>Traian Băsescu i-a felicitat pe tinerii din RM pentru că, la protestele din aprilie, au „refuzat să accepte soluții politice contrare interesului țării și tinerei generații”, precizând că aderarea la UE a RM va reprezenta pentru România ceea ce a însemnat căderea Zidului Berlinului pentru Germania. „Zilele trecute am fost la Berlin, unde s-au sărbătorit 20 de ani de la dărâmarea Zidului Berlinului, care a separat națiunea germană. Noi nu avem un zid, avem un râu - Prutul - și cred că îl vom trece prin intrarea RM în UE, adică să treacă UE peste Prut, a conchis el. (Timpul)</p>

<h2>Salvarea vine din partea băncilor</h2>
<p>BEI (Banca Europeană pentru Investiții) aruncă lațul salvator guvernării de la Chișinău; ciudat e că îl aruncă în jurul gâtului și așa sufocatei noastre Basarabii. Intenția contează! Să credem oare că acești cămătari, sunt altruiști și cu scânteia românismului în suflet și ne vor împrumuta fără a pune nici o condiție care să ne oblige la prostituarea noastră ca neam?</p>

<h2>Banca Europeană de Investiții este dispusă să susțină R. Moldova</h2>
<p>Banca Europeană de Investiții (BEI) este dispusă să susțină transformările inițiate de noua guvernare de la Chișinău, iar aspectele acestei colaborări vor fi precizate ulterior.</p>
<p>Această declarație aparține președintelui BEI, Philippe Maystadt, care a avut vineri, la București, o întrevedere cu premierul R. Moldova, Vlad Filat. În cadrul întrevederii au fost discutate aspecte ce țin de asistența oferită de BEI Republicii Moldova anterior, precum și despre posibilitățile de dezvoltare a colaborării în viitor.</p>
<p>Filat l-a informat pe președintele BEI despre faptul că, în rezultatul precedentelor alegeri parlamentare, R. Moldova a fost asigurată cu o guvernare democratică, care s-a angajat ferm să promoveze transformări profunde. Totodată, premierul a menționat că aceste transformări necesită suport, inclusiv din exterior. Vlad Filat a spus că R. Moldova ar dori să colaboreze cu BEI în domeniul dezvoltării infrastructurii, sectorului energetic, asigurării cu apă, în alte domenii importante.</p>
<p>Premierul și-a exprimat regretul că, din cauza anumitor interese și a lipsei de transparență, pe durata guvernării precedente, au fost ratate proiecte importante pe care BEI era dispusă să le susțină în țara noastră.</p>
<p>Philipe Maystadt a spus că BEI este deschisă pentru colaborare cu R. Moldova, iar aspectele concrete ale acestei colaborări vor fi precizate ulterior. (Jurnal de Chișinău)</p>

<h2>FMI nu se lasă nici ea</h2>
<p>Frații de peste Atlantic aduc și ei un mic aport caritabil la viitoarea noastră prosperitate în jugul lor:</p>

<h2>Vom beneficia de 590 milioane de dolari SUA</h2>
<p>Fondul Monetar Internațional (FMI) va acorda Republicii Moldova $588 mln., dintre care $186 mln. le com primi până la sfârșitul anului 2009 pentru acoperirea deficitului bugetar și pentru rezervele valutare ale Băncii Naționale. Condițiile FMI nu au fost drastice pe segmentul social, astfel că vor fi păstrate vârsta de pensionare și majorarea cu 24% a salariilor profesorilor.</p>
<p>O misiune a FMI, condusă de Nikolai Gueorguiev, și Guvernul R. Moldova au ajuns, ieri, la un acord preliminar cu privire la un nou program economic, care ar putea fi susținut printr-un acord de finanțare pe trei ani, în sumă totală de circa 588 milioane de dolari SUA. Prim-ministrul Vlad Filat a declarat, în cadrul unei conferințe de presă, că acești bani vor fi împărțiți în mod egal - 50 la sută pentru acoperirea deficitului bugetar și 50 la sută pentru rezervele valutare ale Băncii Naționale. Acordul urmează să fie prezentat spre aprobare conducerii FMI, care ar putea examina solicitarea privind programul cu RM în luna ianuarie 2010.</p>
<p>Totuși, începând de ieri, RM poate utiliza circa 186 milioane de dolari SUA pentru a acoperi necesitățile imediate de finanțare a bugetului. Oficialul de la FMI a remarcat că noul guvern va urma programul pe trei ani susținut prin Mecanismul de finanțare pentru creșterea economică și reducerea sărăciei, care a fost aprobat de către Consiliul de Directori Executivi al FMI în luna mai a anului 2006 și a expirat în mai 2009.</p>
<p>În cadrul ședinței guvernului, premierul Vlad Filat i-a felicitat pe miniștrii cu ocazia înțelegerii la care s-a ajuns cu FMI. „Din acest moment, pentru R. Moldova e deschisă o nouă perspectivă”, a subliniat șeful executivului. Ședința guvernului a continuat cu aprobarea unui șir de chestiuni, printre care: amânarea cofinanțării partidelor politice din Bugetul de stat până în 2013; alocarea din Fondul de rezervă a 20 milioane de lei pentru continuarea lucrărilor de reconstrucție a sediilor Parlamentului și Președinției în perioada rece a anului; modificarea unor articole din Codul Electoral privind crearea blocurilor electorale. Ultima decizie va fi, mai întâi, discutată în cadrul unei comisii parlamentare, care analizează toate propunerile în vederea eficientizării cadrului electoral.</p>
<p>De asemenea, a fost aprobat un proiect-pilot, propus de ministrul Educației, Leonid Bujor, care prevede finanțarea pe bază de formulă a instituțiilor de învățământ primar și secundar general, gestionate din bugetele unităților administrativ-teritoriale. „Ministerul Educației propune aplicarea formulei de finanțare per/elev pentru elaborarea și aprobarea bugetelor instituțiilor de învățământ primar și secundar, elaborate în cadrul proiectului „Educație de calitate în sectorul rural din Moldova”, susținut de Banca Mondială, a declarat presei L. Bujor.</p>

<h2>Conchistadorul Filat</h2>
<p>După morile de vânt, cuceritorul Fișat câștigă o nouă mare bătălie umplând visteria statului și poate propriul buzunar cu fonduri nou-nouțe. Presa e în delir, s-ar putea să fie și bahic:</p>

<h2>O victorie de răsunet a Guvernului Filat</h2>
<p>De ce FMI nu putea ajunge la un consens cu guvernul comunist? Insuccesele guvernelor comuniste în negocierile cu Fondul Monetar Internațional erau urmate de atacuri propagandistice masive, prin care această instituție financiară de prestigiu era calificată ca fiind un monstru ce impune condiții draconice Republicii Moldova și cetățenilor ei. Negocierile Guvernului Filat cu FMI, care au durat două săptămâni, an demonstrat că la mijloc era altceva. Clanul Voronin nu dorea să înlăture monopolurile și sistemul vicios și corupt de licențieri și autorizări, monopolul, birocrația și corupția care caracterizau economia clientelară a regimului.</p>
<p>Politica socială a fost doar un pretext pentru a se opune transformării economiei puse în serviciul nomenclaturii comuniste într-o economie de piață funcțională în care toți agenții economici activează în baza unor reguli clare și nu sunt supuși unor presiuni devastatoare din partea birocrației de stat.</p>

<h2>De ce s-a negociat atât de eficient cu Guvernul Filat?</h2>
<p>Chiar dacă cele două săptămâni au suprasolicitat factorii de decizie implicați în negocieri, și în mod deosebit pe prim-ministrul Vlad Filat, caracterul tratativelor ne-a demonstrat că cele două părți au găsit numitorul comun destul de repede. Și acest numitor comun constă în faptul că cerințele Fondului Monetar Internațional de a construi o economie liberă și competitivă corespund cu principiile și obiectivele de bază ale Programului de activitate a Guvernului Filat pentru anii 2009-2013, votat în Parlament la 25 septembrie curent. Atât FMI, cât și Guvernul au pus accentul pe descătușarea economiei prin descentralizare, demonopolizare și dereglementare, printr-o politică fiscală stimulatorie.</p>
<p>Cabinetul Filat n-a putut, din convingere, să se opună reformelor structurale propuse de FMI, deoarece ele erau detaliat descrise în Programul de guvernare și erau asumate deja de executiv. Micșorarea numărului de licențieri și autorizații pentru diverse produse și activități, introducerea ghișeului unic, simplificarea și micșorarea termenelor pentru procedurile de înregistrare și lichidare a afacerilor, păstrarea cotei zero de impozitare la profitul reinvestit până în anul 2012 și introducerea după acest termen a cotei unice de 10 la sută ș.a. au însemnat undă verde pentru lumea businessului, declarat de Guvernul Filat drept un partener strategic. La acest capitol reprezentanții FMI pentru prima dată în istoria tratativelor cu un guvern moldovean nici n-a avut ce negocia - am avut un consens deplin, declară ei. Și dacă s-a găsit înțelegere în chestiunile de principiu, în rest, chiar dacă s-a muncit foarte mult, n-au existat bariere de netrecut.</p>

<h2>Ce condiții de ordin economic a pus FMI?</h2>
<p>Evident că FMI cere ca în baza reformelor structurale să fie asigurată stabilizarea și relansarea economică. Recesiunea economică cauzată de ineficiența modelului economic comunist și de criza mondială va fi stopată în primul trimestru al anului 2010. Ritmul anual al creșterii economice va evolua de la 1,5 la sută în 2010 până la 5 la sută în 2012. Deficitul bugetar va fi diminuat de la 9 la sută în 2009 până la 3 la sută în 2012. Toți acești parametri vor fi asigurați prin creșteri economice substanțiale generate de descătușarea producătorilor și asigurarea unei concurențe cu adevărat libere în economie. La drept vorbind, obiectivele propuse nu sunt atât condiții puse de FMI, cât calcule ale efectelor produse de reformele preconizate de executiv și sprijinite de FMI.</p>

<h2>Care au fost condițiile de ordin social?</h2>
<p>Autointitulații experți comuniști prevesteau un dezastru social în cazul în care vor fi acceptate condițiile de ordin social puse de FMI. Nu mai târziu de august curent, deputatul comunist Iurie Munteanu făcea prognoze apocaliptice privind disponibilizări în masă, micșorarea salariilor, creșterea vârstei de pensionare în cazul acceptării condițiilor FMI. Guvernul Filat i-a dezamăgit cumplit pe comuniști: nimic din ororile prevăzute de foștii guvernanți nu s-a adeverit. Echipa noului executiv a știut să negocieze principiile și reperele politicii sociale astfel încât disponibilizări, cu excepția celor asumate de guvernele anterioare, nu vor fi. Va f asigurată creșterea salariului cadrelor didactice cu 24 la sută. Vârsta de pensionare va rămâne aceeași, concomitent lichidându-se privilegiile pentru militari, procurori, funcționari publici… Cota TVA nu se va majora, iar accizele la tutun, cosmetice, benzină și automobile de lux vor fi ajustate la cele europene. În linii mari, politica socială va fi una puternică și îndreptată spre protejarea cetățenilor cu venituri mici și medii, așa cum stipulează și Programul de activitate a noului executiv.</p>

<h2>Care sunt beneficiile Republicii Moldova?</h2>
<p>Fondul Monetar Internațional a deblocat finanțarea țării noastre. Imediat, Guvernul va putea acoperi deficitul bugetar din contul tranșei de 180 mln. de dolari care por fi utilizați chiar azi. Alte 590 milioane de dolari vor fi utilizate în următorii trei ani, astfel: jumătate la acoperirea deficitului bugetar, iar altă jumătate pentru majorarea rezervelor valutare ale Băncii Naționale.</p>
<p>Însă și mai important este faptul că FMI a dat un semnal pozitiv pentru toate instituțiile financiare internaționale, pentru toți partenerii externi. Având expertiza celei mai prestigioase instituții internaționale de profil, țările donatoare vor fi mult mai generoase decât au fost până acum în acordarea creditelor și granturilor. La drept vorbind, țara noastră a primit vot de încredere de la cei mai importanți parteneri externi, care au dat lumii un semnal clar: Republica Moldova are un Guvern credibil și un viitor previzibil.</p>
<p>La 25 septembrie 2009, în discursul ținut la ședința de învestitură a Guvernului, prim-ministrul Vlad Filat a menționat: „Cred cu tărie într-o Moldovă unită în fața dificultăților, în uriașele energii creatoare de bunuri și valori prezente în societatea noastră. Sunt convins în reușita acestui Guvern, a fiecărui cetățean în parte, a țării noastre - Republica Moldova”. Victoria de răsunet obținută de Guvern în urma negocierilor cu FMI vine să ne convingă că premierul Filat a făcut în acea zi declarații realiste și responsabile. (Timpul)</p>
<p>Vedem cum noii monștri sacri ai politicii de peste Prut ne mână ca pe o turmă spre iluzoria UE. Astea sânt oile, ăștia ne sunt păstorii!</p>