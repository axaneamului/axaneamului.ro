---
title: România sub asediu' prostiei
date: 2009-12-31T12:00:00Z
year: 2009
month: 2009-12
authors:
  - alina-glod
series:
  - AXA ANUL II
#  - Axa 30
categories:
tags:
images:
  - "images/0.jpg"
---
<h2>INCOMPETENŢA LA RANG DE ARTĂ...</h2>
<p>Tocmai a început noul an, lumea s-a destins după sărbătorile de iarnă şi s-a ghiftuit cu bunătăţile Crăciunului şi a Anului Nou, iar acum, este mai mult sau mai puţin în stare să suporte noi „spectacole” ale scenei politice româneşti... dâmboviţene. Astfel, subiectul „reformarea statului” este din nou împins la rampă pentru a face tumbe în faţa cetăţenilor şi a le smulge un zâmbet celor mai isteţi... iar celor mai puţin isteţi... aplauze, veneraţii, adulări frenetice, eventual, lacrimi de bucurie.</p>
<p>Veţi spune desigur că: Ce are de-a face... reformarea statului cu economia?... subiectul meu, obişnuit, de analiză. Păi simplu,</p>

<h2>Reformarea statului este punctul cheie în a putea vorbi despre economia României într-un alt sens decât peiorativ</h2>
<p>Un stat cu anumite deficienţe „cronice” nu poate permite economiei să funcţioneze corespunzător. Prin urmare, în contextul crizei, „reformarea” (şi nu numai a statului!...) este „indicatorul” care ne arată dacă mai putem vorbi de o economie funcţională în viitorul apropiat. Reformarea, deşi privită static, mai ales de vehiculatorii „reformei statului”, este un proces continuu, intrisenc oricărui fenomen sau subeict şi este caracteristic, cu deosebire, fenomenului economic. În economie, a vorbi despre „reformare” înseamnă mai degrabă a-i descrie starea ei naturală, căci economia se modifică continuu, însă nu mereu într-o manieră mecanică sau programată ci, în parte, prin legităţile pieţei, formându-se (atenţie, uneori deformându-se!) şi reformându-se în funcţie de contextul în care funcţionează, astfel încât rezultatul să descrie într-adevăr un progres, o ameliorare a situaţiei economiei. Prin urmare, fiind un pleonasm, „reformarea economiei” nu va putea fi niciodată un subiect de discuţii în sine, astfel problema este desigur plasată de clasa politică în altă parte, acolo unde de fapt şi este…în partea instituţională. Astfel, deşi o marotă des scoasă la rampă în ultimul timp, „reformarea statului” este foarte necesară funcţionării procesului economic în România. În general, nici statul, indiferent care, nu e un organism static... şi el se modifică în funcţie de resursele şi obiectivele sale, îşi flexibilizează personalul, resursele financiare şi alocările, existând numeroase modificări, de formă sau de fond, mai mult sau mai puţin profunde, astfel încât suma ajustărilor să se regăsească în actul de guvernare. Însă procesul de „reformare” presupune ceva mai adânc şi mai consistent decât o mişcare firească a statului sau a economiei într-o direcţie sau alta de acţiune, „reformarea” presupune un fundament, un principiu şi nu doar „restructurare”... înţeles stupid şi simplist prin concedieri. Reforma presupune studierea problemei în profunzime, găsirea cauzelor şi oferirea de soluţii concrete la acele cauze… şi nu paleative. Prin urmare reformarea statului trebuie să fie o problemă de tratare a statului atât pe verticală cât şi pe orizontală, atât ca sistem cât şi ca reţea, iar reducerea numărului de personal sau tăierea de fonduri bugetare de la anumite ministere, şi implicit instituţii din subordine, nu este o soluţie ci mai degrabă o accentuare, o agravare a problemei.</p>

<h2>Reformarea statului trebuie să pornească de la vârf,</h2>
<p>regândind problema pe fiecare nivel instituţional cu aceeaşi măsură şi respectând aceleaşi principii, prin urmare, pentru respectarea echităţii sociale reformarea trebuie să fie unitară. Totodată,  reforma trebuie să aibă în vedere funcţionalitatea, utilitatea instituţională, a fiecărui organism bugetar, alocarea de fonduri trebuie făcută în funcţie de necesităţile bugetare reale ale fiecărei insituţii, deci respectarea unui raport de eficacitate şi nu neapărat de eficienţă mecanică, rezultatul reformei trebuie să vizeze atingerea scopului - servirea optimă a cetăţeanului şi nu neapărat atingerea unui anumit volum fizic de produse sau servicii publice cu un anumit volum de muncă funcţionărească. Prin urmare, reforma trebuie să aibă în vedere o ameliorare calitativă şi nu cantitativă a unui anume fenomen instituţional. Deci, reducerea de resurse financiare, de la unele instituţii, arbitrat şi mecanic, pentru ca statul să respecte încadrarea în deficitul bugetar asumat nu este o reformă ci ceva ce se traduce prin amatorism politic şi nesimţire la adresa celor vizaţi. Diminuarea  resurselor se  reflectă în reduceri de personal, de cheltuieli cu dotarea materială pentru activitatea curentă şi prin stoparea sau reducerea dramatică a investiţiilor în acele instituţii, domenii sau ramuri de activitate în atenţia acestei aşa-zise reforme.</p>
<p>Ca o paranteză,  introducerea şi scoaterea perpetuă de impozite şi taxe este iarăşi un semn de amatorism politic… statul trebuie să ştie, în principiu, de cât bani are nevoie… pentru că îşi cunoaşte, cel puţin  la nivel global, resursele (veniturile, pe baza încasărilor din anii precedenţi) şi mai ştie de asemenea de câţi bani are nevoie pentru funcţionarea corectă a suborganismelor sale instituţionale (şi anume cheltuielile, estimate tot pe baza cheltuielilor efectuate în anii trecuţi). Organismul numit „stat”, ca şi orice sistem economico-social (spre exemplu o simplă firmă) nu devine peste noapte altul, structural şi funcţional nevoile sale, cu unele minore modificări, sunt în principiu de la an la an aceleaşi. Astfel, să introduci mereu noi taxe şi impozite presupune un management prost al banului public, miopie politică şi lipsă de viziune. Proiectarea greşită, abuzivă şi arbitrară a bugetului statului fiind singura vinovată de nerespectarea deficitului bugetar asumat. La noi, în general, „greşelile” de bugetare a banului public se traduc prin negocieri politice nu de piaţă ci „ca la piaţă” (probabil şi cu limbajul aferent!) pentru fiecare minister, fiecare ministru jucându-şi cât mai bine „cartea” de partid… în a obţine cât mai multe fonduri sau a i se reduce cât mai puţin din bugetul „licitat” de el… nimeni urmărind necesitatea reală a structurii instituţionale pe care o conduce. Ca să închid paranteaza, tăierea de fonduri de la ministerul educaţiei este o crimă, în presă se vorbeşte de productivitatea educatorilor şi a profesorilor ca fiind foarte, scăzută de aici şi nevoia reducerii de fonduri… de parcă profesorii ar educa şi creşte cartofi nu copii… şi nu pe câmp (aşa cum poate şi-ar dori ministeriabilii!) ci într-o şcoală, care, de cele mai multe ori, stă să cadă!</p>

<h2>Nu pricep de ce nimeni nu vorbeşte de „productivitatea” guvernului, a parlamentarilor şi a preşedintelui!!!</h2>
<p>Până la urmă ce produc aceştia, în ce cantitate şi cu ce calitate, care e utilitatea reală a activităţilor lor?! Există, pentru domniile lor, un indicator de productivitate? Care ar fi acela? Probabil deciziile proastei guvernanţe, cu efecte dezastruoase pentru economie! Şi de ce aceste decizii nu sunt penalizate prin „reduceri de buget personal” pentru incompetenţi?</p>
<p>Cum se face că se începe mereu reforma cu categoriile cele mai vulnerabile, eventual de la baza piramidei (angajatul de rând!)... şi nu cu cei care cauzează şi perpetuează ineficienţa?</p>
<p>Poate în acest fel şi dvs. veţi întelege... că nu se doreşte nici un fel de reformă ci doar decimarea unor categorii profesionale, sărăcirea şi umilirea lor! Aceste efecte teribile devin nesemnificative pentru orgoliile, ambiţiile şi lăcomiile politice mult prea mari ale guvernanţilor. Aceştia nu se pot împiedica de nişte biete principii... pentru că pentru dânşii nu există principii! În mintea acestora, reforma însemnă „reducere”... şi nu de la „ei” („elitele” politicii dâmboviţene!) ci de la „noi” („pălmăşii”...).</p>

<h2>„Reforma statului” devine un altfel de slogan comunist,</h2>
<p>care indiferent în ce context este enunţat, sună prost, sec şi cinic, şi nu are nimic de a face cu adevărata noţune de reformă. Indiferent dacă şi cum va fi implementată „reforma statului”, aceasta se va traduce prost pentru cetăţean pentru că se conturează sub auspiciul teoriei (re)formelor fără fond, sub care, se pare că, suntem condamnaţi să trăim permanent ca popor! Poporul român este condamnat să trăiască etern sub asediul prostiei şi demagogiei publice... iar „a te face că lucrezi” pare mottoul celor ce ne guvernează. „Falsele reforme nu înseamnă stagnare, înseamnă de fapt mers înapoi.</p>
<p>Istoriceşte, România a dezvoltat o tradiţie solidă a formelor fără fond. Ea se pregăteşte să adauge la această tradiţie şi o experienţă aparte în domeniul reformelor care nu pleacă de la realitate, nu au scop strategic şi se bazează mai ales pe o retorică găunoasă şi udată cu lacrimi care nu ţin niciodată loc de argumente”<sup>2</sup>. Mai mult, legile şi iniţiativele instituţionale bune cu efecte în plan economic şi social sunt trenate şi eventual abandonate pe parcursul „reformei”. Există o „lene” a reformei... deci o reformă cu jumătate de măsură. Totuşi, un aspect pozitiv se poate distinge în sensul că, uneori, şi legile proaste suferă de acelaşi sindrom al lentorii în implementare... Astfel, acest lucru ne mai poate da speranţe că, pe parcurs, cineva se poate trezi la timp şi anula monstrozităţile legislative sau măcar diminua, prin alte măsuri, o parte din efectele nocive ale acestora.</p>
<p>În concluzie, abordarea „reformei statului” în acest moment este un subiect desuet, nu datorită sensului real, ci datorită manierei publice, precare şi inadecvate, de utilizare (inclusiv, ca slogan politic), venind cumva ca factor de estompare a adevăratelor probleme ale României: criza şi efectele ei. Desigur, criza economică, din care nu am ieşit încă, poate fi soluţionată şi printr-o reală şi profundă reformă a statului, dar asta ar însemna eforturi continue şi susţinute şi partea guvernanţilor de proiectare a unui model de stat cu adevarat funcţional, însă acest lucru nu se doreşte şi nici nu se va dori vreodată de către astfel de guvernanţi!</p>

<h2>CONTURAREA UNEI VIZIUNI ASUPRA ECONOMIEI ÎN 2010</h2>
<p>Pe scurt, răspunsul la întrebarea: „Cum va arăta economia României în 2010?” poate fi dat destul de simplu: nicidecum roz, mai degrabă poate fi „zugravită” în nuanţe de gri şi poate chiar negru! Răspunsul detaliat nu este nici el foarte greu de elaborat. Astfel, circul politic ce s-a desfăşurat în lunile precedente a băgat România într-o stare de incertitudine politică şi, indirect, într-o neîncredere crescândă în evoluţia economică a României. Lipsa măsurilor anticriză, nu a atras nicidecum sancţiunea electoratului român, sărăcit şi flămânzit în prag de alegeri, fiind în acest fel la fel de uşor de „cumpărat” cu o plasă de mâncare ca şi până acum. „Alegerea” noului preşedinte, conturându-se pe vechiul format al Partidului Comunist Român (de acum 20 de ani!!!), tot acelaşi, nu va aduce nicidecum liniştea mult visată de popor. Astfel, economiei româneşti îi va lipsi şi în 2010 o viziune clară asupra măsurilor anticriză (ce ar fi trebuit luate încă de la sfârşitul anului 2008 şi începutul lui 2009!!!) păstrând asupra României haloul incertitudinii politicii economice, incertitudine care va face foarte puţin probabilă, ca şi până acum, prezenţa pe piaţa românească a eventualilor investitori străini şi autohtoni. De fapt, majoritatea analiştilor economici văd un uşor reviriment al economiei României apreciat la valori cuprinse între 0,2% - 2%, însă optimismul este departe de a se instala deplin, chiar şi în viziunea lor, căci vor persista în continuare fenomenul de creştere a şomajului (ajuns, neoficial la cote alarmante!!!),  se va deteriora în continuare puterea de cumpărare a cetăţenilor iar consumul şi investiţiile nu îşi vor putea reveni la un nivel acceptabil, planând totodată riscul majorării volumului de credite neperformante în sitemul bancar.</p>

<h2>Scăderea dramatică a salariilor în unele domenii, concedierile masive, precum şi fenomenele conexe acestei situaţii nu pot şi nu au cum să fie bune pentru economie în 2010</h2>
<p>Din aceste motive, nu ar trebui să ne mire opiniile internaţionale privind intrarea României pe un „Top ruşinică” privind măsurile anticriză şi chiar pe un top al posibilelor state „falimentare” în 2010! Astfel, potrivit ştirilor de presă peste 15000 de companii au intrat în insolvenţă de la începutul anului 2009 iar procesul de restructurare s-a făcut, în mare parte, prin concedierea personalului. Cifrele „modeste” ale şomajului oficial, nu îi reflectă în bună parte pe angajaţii concediaţi în această perioadă de criză, deoarece majoritatea lor nu intră sub incidenţa concedierilor colective care i-ar fi acoperit financiar măcar prin compensaţii bine meritate. Acesti foşti angajaţi s-ar fi reflectat şi în statistici oficiale şi ar fi putut, poate, să atragă un semnal de alarmă asupra autorităţilor privind situaţia reală, dramatică, a României. Astfel, concedierile de pe tot parcursul anului 2009 şi începutul lui 2010...pot arăta o faţă hidoasă a economiei  româneşti şi anume reducerea numărului de angajaţi la jumătate comparativ cu anul 2008.</p>
<p>Deşi luate ca măsuri disperate de către angajatori, ele (n.r. concedierile) nu pot rezolva eventuale probleme financiare decât pe termen scurt, foarte scurt, însă, în lipsa altor soluţii, angajatorii le-au privit ca măsuri de supravieţuire.  „Suplimentul” de măsuri pentru a putea face companiile să supravieţuiească în perioadă de criză ar fi trebuit şi ar trebui să vină din partea statului. Aceste măsuri, după cum bine se ştie, nu au venit (pentru că erau mai importante „perdelele” şi „referendumul” decât ameliorarea efectelor crizei asupra populaţiei!) şi nici nu vor veni în 2010.  Poate doar o trezire brutală la realitate a clasei politice ar mai putea salva situaţia.</p>
<p>Cât despre incriminatul consum...şi „schimbarea de paradigmă” privind consumul... mă face să mă gândesc dacă cei ce au acestă optică mai judecă normal. În primul rând, din cauza situaţiilor prezentate anterior (ex. intrări modeste de capital, şomaj masiv, reducerea veniturilor populaţiei, deteriorarea situaţiei finaciare a companiilor, etc.) nu cred că mai poţi vorbi de spaima creşterii consumului, cel puţin în perioada imediat următoare (2010 - 2011) şi nici de creşterea inflaţiei din acest motiv. În al doilea rând, este imperios necesar să crească consumul şi încă rapid în prima parte a anului viitor pentru a redresa măcar modest economia...însă se va pune problema pe baza a ce?...din momentul în care vorbim de o deteriorare masivă a veniturilor pupulaţiei şi a înclinaţiei către consum. Probabil că eventualele economii...apreciate în creştere (cel puţin de sistemul bancar şi BNR) se vor orienta, la un moment dat, spre investiţii şi spre consum ceea ce va duce la ameliorarea, măcar parţială a economiei ţării noastre.</p>

<h2>Nu consumul este problema, ci producţia</h2>
<p>Schimbarea de paradigmă, consider că nu trebuie să mai vină prin „spaima” de consum  şi implicit prin „incriminarea” consumului ci prin redirecţionarea preponderentă a acestuia... către consumul cu caracter productiv. Astfel, nu consumul este problema ci producţia... deteriorarea „infrastructurii” de producţie a ţării din ultimii 20 de ani se vede, exact cum s-a văzut imediat după 1989, în situaţia economică actuală. Lipsa de discernământ în privatizări, modalitatea în care s-au facut acestea, „canalul” în care a fost „resorbită” populaţia concediată din acea perioadă, toate acestea se concretizează în felul în care funcţionează economia românească azi, şi anume prost! Firmele ce au supravieţuit perioadei nefaste a privatizărilor fie s-au redus atât ca dimensiune cât şi ca cotă de piaţă, fie au fost „înghiţite” de companii străine fiind la bunul plac al „strategiilor de dezvoltare” al acestora, producţia fiind direcţionată în bună parte către exporturi, importurile fiind acoperite majoritar din producţiile altor ţări, astfel, nefiind de mirare creşterea explozivă a deficitului de cont curent manifestată până în prima parte a anului 2009. După 1989 o primă greşală a României au fost privatizările „fără cap”, iar o a doua, o lipsă a unei strategii privind orientarea producţiei interne (producţie şi aşa diminuată puternic de aceste privatizări!). Lipsa unei producţii interne orientată către populaţia ţării a făcut ca dezechilibrul economic să fie resimţit pe mai multe planuri şi nu numai în privinţa deteriorării deficitului comercial al balanţei de plăţi. Astfel, populaţia a săracit cumpărând produse importate mult mai scumpe sau, o bună parte a acesteia, s-a aflat în postura concedierilor forţate din perioada post-comunistă, o parte, îngroşând rândurile persoanelor asistate şi deci majorând deficitul bugetului asigurărilor sociale, iar o altă parte fiind reangajată în alte domenii ce nu aveau, poate, nimic în comun cu calificările anterioare, ceea ce a condus firesc la o slăbire a calităţii produselor şi serviciilor „fabricate” în România. De asemenea, în contextul forţatelor strategii de restructurare a economiei, o parte a populaţiei a luat calea străinătăţii „păgubind” statul român de o forţă de muncă instruită cu multă greutate pe băncile şcolilor româneşti. În tot acest timp, statul nu a făcut cu adevărat nimic folositor pentru românii din ţară sau din străinătate, neexistând nici un fel de strategie de apărare a producătorilor interni şi nici o ramură de activitate a economiei nu a fost protejată sau stimulată în a se dezvolta. Mai mult, prin diverse tertipuri legislative şi o fiscalitate exacerbată, funcţionarea companiilor a fost mult îngreunată, iniţiativa privată negăsindu-şi nici un corespondent loial şi credibil în structurile statului.</p>
<p>Din acest motiv, o strategie naţională privind construirea a două-trei companii de stat (idee prezentată de un fost candidat la preşedinţie!), care să dea de lucru şi celorlalte companii private din economie (prin externalizare de servicii, prin oferirea de comenzi ferme sau prin oferirea unei „nişe” de dezvoltare a afacerilor în aval sau în amonte de acea ramură de activitate în care funcţionează o puternică companie de stat) deşi, de dorit, este complet tardivă şi ... imposibilă. Explicaţia o constituie faptul că acest lucru va fi foarte greu de realizat, deorece potrivit „politicilor” Uniunii Europene, statul nu are voie să aibă politici „verticale”, adică de dezvoltare discreţionară a unor ramuri de activitate (care, în mod normal, ar creea fundamentul pentru dezvoltarea altor ramuri de activitate!), ci numai politici „orizontale”, direcţionate în special în rezolvarea unor probleme minore cu caracter economico-social, punctuale, (ex. programe de dezvoltare a resurselor de personal, programe de combaterea discriminării, etc), cu impact mai degrabă local, decât la nivelul întregii ţări. Prin urmare, statul român ar trebui în perioada viitoare să se orienteze asupra a ceea ce mai poate face.</p>

<h2>Conceperea unei strategii naţionale</h2>
<p>Conceperea unei strategii naţionale ar trebui să aibă în vedere încurajarea dezvoltării afacerilor, şi aş îndrăzni să spun mai degrabă cu caracter autohton decât a celor internaţionale, care se vor reorienta mai repede, atunci când vor găsi un vad comercial mai bun, către alte ţări (lăsând iarăşi în urmă şomaj şi subdezvoltare economică regională). De asemenea, o legislaţie echilibrată, o impozitare fermă şi redusă (atât în privinţa cotelor, cât şi în privinţa numărului de impozite), pot face mult mai suportabilă funcţionarea companiilor în anul 2010. Totodată, populaţia va trebui „să simtă” existenţa unui plan al statului în privinţa salvării şi construirii unor noi locuri de muncă, iar aici lucrurile pot fi foarte simple dacă se doreşte, într-adevăr, realizarea lui de către guvernaţi.</p>
<p>Până acum, există o serie de domenii atinse de „reforma” statului în cel mai prost mod cu putinţă, sistemul de sănătate este falimentar de ani buni, iar învăţământul şi educaţia reflectă sumele investite în sistem... şi anume... zero... zero investiţii - zero performanţe. Lipsa de viziune politică asupra dezvoltării României din următorii ani face ca efectele crizei să trecă foarte greu la nivelul mentalului populaţiei, iar oamenii de afaceri vor simţi şi ei acest lucru prin continuarea sentimentului de incertitudine.</p>

<h2>Pentru anul 2010 problema centrală a României, la nivel macroeconomic,</h2>
<p>nu mai este nici creşterea spectaculoasă a consumului, nici inflaţia, nici deficitul de cont curent ci „controlabilul” deficit bugetar. Spun „controlabilul”, pentru că problema (acea solicitare FMI de reducere a deficitului la 5,9%) ar putea fi rezolvată, cu un plan adecvat şi un guvern responsabil. Însă cu un prim-ministru incompetent şi un guvern corupt lucrurile nu pot evolua în direcţia cea bună. Dacă până nu demult, deficitul bugetar nu avea probleme în a se încadra în limita de 3%, conform cerinţelor europene, brusc, după finalizarea guvernării Tăriceanu, acesta (n.r. deficitul bugetar) s-a adâncit spectaculos şi nejustificabil (autorităţile nelămurind prin niciun fel de anchetă acest „derapaj” bugetar!!!), crescând până la cote alarmante în prezent şi depăşind cu mult chiar şi deficitul bugetar al Ungariei. În această ordine de idei, de menţionat că, în Ungaria, existenţa în anii anteriori a unui deficit fiscal mare a fost justificată de numeroase investiţii publice în infrastructură, observându-se numeroase modificări structurale extrem de benefice pentru economie, lucru care nu s-a putut constata în România. Acest aspect ne face să ne gândim fie la deturnare de fonduri, fie la un management extrem de prost al statului privind banul public, fie o combinaţie a celor două fenomene la un loc. Pentru anul 2010, mult trâmbiţatele restructurări de personal din sectorul public, dacă se vor face în continuare pe criterii politice şi nu pe criterii de competenţă, vor duce din nou la un colaps al proiectelor bugetare, iar rezultatele nu se vor regăsi nicidecum într-o administraţie mai suplă, mai eficientă şi mai transparentă ci doar printr-o administraţie greoaie, inflexibilă şi tâmpă, uşor manevrabilă politic.</p>
<p>În concluzie, anul 2010 ar putea fi mai bun pentru populaţie şi companii dacă autorităţile publice se vor încadra pe făgaşul normal al independenţei de sfera politică, însă acest lucru pare puţin probabil. Dacă referendumul privind diminuarea numărului de parlamentari a trecut cu brio testul necesităţii reformei politice, prin decizia populaţiei, se pare că nu a fost la fel de dezirabil un referendum privind diminuarea structurii administrative a preşedinţiei şi a guvernului (cu zeci de agenţii „căpuşă”!). De asemenea, se pare că la fel de indezirabilă este o legislaţie privind responsabilitatea publică şi existenţa unei administraţii publice transparente. Prin urmare, propun pentru anul 2010 o revizuire a structurii adiministrative a statului prin diminuarea cheltuielilor preşedinţiei, guvernului şi parlamentului, o eliminare a structurilor publice ce dublează anumite atribuţii, o alocare suplimentară de fonduri pentru investiţii şi urmărirea alocării eficiente a banilor în toate domeniile publice.</p>

<h5>Note:</h5>
<p><sup><strong>1</strong></sup> Productivitatea generic descrie un randament, un raport de eficienţă  şi se traduce prin cantitatea de produse sau servicii pe volumul de muncă consumat, practic un indicator de tipul efect/efort. Însă, consider eu, că pentru orice instituţie publică, productivitatea nu poate fi relevantă şi seminifcativă ca reprezentantă a unui indicator corect de evaluare a muncii, eventual poate un alt indicator, şi anume unul de eficacitate. În acest sens vă ofer un exemplu simplu:  să spunem că un funcţionar care are zilnic 300 de dosare de rezolvat, potrivit fişei postului, conform teoriei productivităţii am putea spune că acest funcţionar este eficient, însă nu putem afirma cert că este eficient pentru că acest lucru nu devine clar decât în momentul analizării manierei în care fiecare dosar îşi găseşte soluţionarea, adică dacă  fiecare dosar este abordat  meticulos şi corect sau neglijent şi incorect iar acest lucru se traduce în evaluarea dată de funcţionar. De asemenea, pentru  profesori nu putem vorbi de cât de productivi sunt şi nici nu e relevant conform unei evaluri cantitative (număr studenţi, număr ore, număr discipline predate, număr articole, număr publicaţii cotate conform anumitor standarde internaţionale, număr brevete, etc.), valoarea muncii lor se poate vedea doar prin calitatea elevilor şi studenţilor lor, prin gradul de relevanţă a articolelor publicate, prin valoarea adăugată a acestora, greu de evaluat, cu efecte după anumite perioade de timp şi poate greu de identificat ca valoare pentru societate.</p>
<p><sup><strong>2</strong></sup> Sursa: Jurnalul Naţional din 6.01.2010, articol semnat de Adrian Năstase.</p>