---
title: Haiducul și licheaua
date: 2010-01-16T16:00:00Z
year: 2010
month: 2010-01
authors:
  - ciprian-bojan
series:
  - AXA ANUL III
#  - Axa 32
categories:
tags:
  - Haiduci–m–aș și n–am cui
images:
  - "images/0.jpg"
featured: false
pinned: false
final: true
---
<p>Haiducul șade și cată mârșăvia dregătorilor. Apoi, cugetă mulțumit că-n vremurile moderne n-are mare bătaie de cap cu ei. E zadarnic să-i vină de hac vreunuia, căci cam toți ajung să-i roadă ciocoii din propria ogradă. Când un dregător cade în prinsoarea ciocoilor, i se spune că-i mogul comunist. Zic vornicii pe la televizor ba că Băsescu-i matelot comunist, ba că Geoană e roșu-n cerul gurii sau că tătuca Iliescu se închină la Stalin. Nu-s de acord nici în ruptul capului. Nu, ăștia nu-s comuniști, pentru că și bolșevicii cred în ceva, și așa cum cred azi în Marx, mâine pot să se întoarcă la dreapta-credință. Sunt mai degrabă lichele, pentru că licheaua nu crede în nimic și se teme să creadă. Spre deosebire de lichele, românul adevărat s-a născut la sat, apoi s-a călit în munți și în temnițele comuniste.</p>
<p>De fapt, îmi sunt tare simpatice lichelele. Zău că da! Asta pentru că din copilărie mi-au plăcut animalele. Licheaua este un dobitoc de sinteză care are câte ceva de la toate jivinele: nehalit ca lupul, parazit ca șobolanul și bou impenetrabil ca bietul animal din jugul carului. Când vremurile îi amenință existența, devine cârtiță și pândește ca vulpea momentul în care poate redeveni dulău.</p>

<h2>Fumul sărăciei</h2>
<p>Licheaua minte pentru că nu poate să trăiască în adevăr. Mai nou, licheaua le spune iobagilor că-s săraci pentru că fumează. L-am zărit deunăzi pe Mugur Isărescu, guvernatorul băncii naționale, vorbind ca un copil rătăcit în fața unui microfon mai înalt decât el. Zicea că ne roade inflația la buzunare și asta numai pentru că niște țărani stau în cârciumă cu luleaua în gură. Din inflația totală de 4,74%, cât a fost anul trecut, țigările ar fi dat 1,77% și asta numai pentru că alți dregători le-ar fi îndesat cu accize. Carevasăzică, taman s-a emanat o nouă teorie despre cum se face praf economia. Evident că Isărescu n-a pomenit nimic despre miliardul de euro băgat de fumători direct în buget, prin plata accizelor. Ba mai mult, după ce a dat ochii cu ziariștii, s-a întors la bancă și i-a expulzat pe toți fumătorii din instituție.</p>
<p>Bag de seamă că pentru stăpânire-i musai ca iobagii să fie nefumători. Arată morți pe pachete, le umflă la preț și amenință cu sărăcia. De ce? Păi un nefumător trăiește cam 70 de ani, tot pe atât cât va plăti și taxe după viitoarele rânduieli. Haiducul nu fumează, dar se enervează.</p>

<h2>Sluga și Eminescu</h2>
<p>Licheaua n-are prea multă minte și dă cu parul în lucrurile pe care nu le poate pricepe. În ograda președintelui Băsescu s-a aciuit un umanoid lipsit de vlagă, dar cu gura slobodă, Cristian Preda. Și ca orice anonim care se trezește peste noapte slugă la palat, trebuia să terfelească imaginea cuiva. Pesemne n-a avut curaj să se ia de cineva mai zdrahon și a ales o victimă care n-are cum să-i zică vreo două. După ce s-a asigurat că pe Eminescu l-au băgat alții în mormânt și că-i mort de binelea, a început să tune împotriva lui: „…trebuie contestat și demitizat, dar nu pentru rudimentele sale de gândire politică. Din acest punct de vedere, el e realmente nul”. Ograda de la Cotroceni pare că-i plină de zănateci, căci și H. R. Patapievici suferea de regurgitații de același soi. „Eminescu este cadavrul nostru din debara, de care trebuie să ne debarasăm dacă vrem să intrăm în Uniunea Europeană”. Pe ăsta nu l-a informat nimeni că nu am vrut să intrăm în UE? Ne-au băgat stăpânii.</p>

<h2>Război între lichele</h2>
<p>Licheaua este un animal care se hrănește cu alte lichele. Cel mai mult îi place să le consume pe acelea care-i pot sta în cale. După ce Băsescu l-a doborât în alegeri pe Năstase, l-a terminat cu un dosar de „anti-corupție”. Acum, l-a altoit bine și pe Geoană și se pregătește să-l termine și pe el, însă la „integritate”. Geoană s-a trezit săptămâna trecută că-l caută arnăuții domniei, Agenția Națională de Integritate, pentru că ar fi uitat să-i informeze că ar avea un apartament și vreo două locuri de parcare în plus. Dacă ajunge să-l pună-n jug și să-l judece, riscă să fie trântit în temniță între 3 luni și 2 ani. Suficient cât să iasă și să candideze din nou.</p>
<p>Și atât de zeloși au fost argații în a-l mazili pe Geoană, încât s-au luat și de viața slujitorilor săi. Gheorghe Pogea, fost ministru PSD, s-a trezit și el că-i luat la întrebări de aceeași indivizi. L-au acuzat că ar fi fost ministru și patron în același timp și s-au și grăbit să-l ancheteze. Numai că s-au grăbit prea tare și s-a dovedit că n-au făcut dosarul bine.</p>
<p>Și că tot veni vorba despre Agenția Națională de Integritate, l-am auzit recent pe șeful instituției, Cătălin Macovei, cum înjura ca un birjar. După limbă, numai de integritate nu părea că se ocupă.</p>

<h2>Oști străine pe la noi</h2>
<p>Când alte lichele mai mari se zburlesc un pic la ea, licheaua autohtonă le linge tălpile cu bucurie. S-a bucurat când au venit rușii, s-a întristat când au plecat rușii, iar acum se bucură când vin americanii. L-am zărit pe Băsescu tremurând de emoții și ne anunța că ne fac americanii un soi de pavăză care să ne apare, chipurile, de rachetele rușilor. Ne îndemna să facem la fel ca el. Mai avea un pic și o punea de un ospăț ca să-i fie bucuria generală. Ce nu ne-a spus este că toată abureala militară este o afacere păguboasă. Americanii au o bază pe la noi și au mai vrut încă una, dar nu erau și dispuși să plătească pentru ea. Așa că ne-au luat de fraieri și își aduc oștenii pe banii noștri. În aceeași situație, cehii și polonezii au mai rumegat un pic problema, înainte de a se închina la americani. Ba chiar, au și îndrăznit să comenteze: „Fie ne sunt îndeplinite condițiile, fie nu va mai exista niciun scut”, declara premierul polonez Donald Tusk. Pe de altă parte, cehii le-au dat voie să-și aducă armata, dar nu s-au arătat dispuși să scoată prea mulți bani de la buget.</p>
<p>Ei bine, ai noștri le vor da și banii și se vor și bucura pe treaba asta. Rusul s-a enervat serios la aflarea veștii. „Rusia trebuie să avertizeze România că, dacă elementele scutului antirachetă sunt plasate pe teritoriul său, ar putea deveni o țintă de atac pentru sistemele de rachete rusești”, a declarat colonelul, Igor Korotchenko, editor-șef al revistei „Apărare națională”. Șeful rușilor ne amenință și ei. Tocmai când scriam rândurile acestea Dimitri Medvedev a și aprobat o nouă doctrină militară în care expansiunea NATO este privită ca amenințare la adresa securității naționale și care reafirmă dreptul Rusiei de a folosi arme nucleare. Iacă așa ne-au băgat lichelele în ghearele rusului furios.</p>

<div class="article-divider"></div>

<h2>IOBĂGIMEA ÎN ȘOMAJ</h2>

<p>LICHEAUA ESTE UN ORGANISM BIOLOGIC CARE FUNCȚIONEAZĂ FĂRĂ INIMĂ. NICI N-A ÎNCEPUT BINE ANUL, CĂ DEJA S-A ȘI PUS PE JUPUIALĂ. VISTIERNICII SPUN CĂ NU MAI SUNT BANI PENTRU TREBURILE DOMNIEI ȘI CĂ-I MUSAI SĂ SUFERE CINEVA PENTRU ASTA. ȘI-N LOC SĂ-I CAUTE PE CEI CARE AU GOLIT VISTIERIA, S-AU ÎNTORS SPRE IOBĂGIME. PÂNĂ SE TERMINĂ ANUL, CAM 100.000 DE SLUJBAȘI VOR FI LĂSAȚI ÎN VOIA SORȚII FĂRĂ UN LOC UNDE SĂ DEA CU SAPA. MULȚI DINTRE VIITORII ȘOMERI SUNT DASCĂLI ȘI AMĂRÂȚI DE LA GHIȘEELE PRIMĂRIILOR, ÎN VREME CE PUII DE LICHELE DIN CONDUCEREA INSTITUȚIILOR VOR VEGETA MAI DEPARTE PE SOCOTEALA NOASTRĂ. CICĂ NU-S BANI LA BUGET, DAR NUMAI PE PIXURILE ȘI CREIOANELE LUI BĂSESCU SE DUC ANUL ACESTA PESTE 50.000 DE LEI. ARNĂUȚII O DUC BINE CĂ LI S-A MĂRIT BUGETUL. LA SRI SE DUCE PESTE 1 MILIARD DE LEI, IAR LA SIE ȘI SPP CÂTE 200 DE MILIOANE. CAREVASĂZICĂ, IOBAGUL ȘOMER NU VA PUTEA SĂ ÎNJURE STĂPÂNIREA LA TELEFON, CĂ-I ASCULTAT DE ARNĂUȚI CU BUZUNARELE DOLDORA.</p>