---
title: Revista presei de la Chișinău
date: 2010-02-01T00:00:00Z
year: 2010
month: 2010-02
authors:
  - stefan-plamadeala
series:
  - AXA ANUL III
#  - Axa 33
categories:
tags:
  - Basarabia noastră cea de totdeauna
images:
  - "images/0.jpg"
pinned: false
featured: false
---
<p>Atît timp cît frații noștri americani au grijă de toate nu trebuie să ne facem vreo problemă. Banii vor veni, viața ne va fi fericită, totul este bine și frumos atunci cînd iubiții yankey dețin controlul. La această concluzie ajungem după ce vedem declarațiile ambasadorului SUA în Republica Moldova.</p>

<h2>Ambasadorul SUA, Asif Chaudry: „Banii americani vor ajunge în Moldova în câteva luni”</h2>
<p>Ambasadorul Statelor Unite ale Americii la Chișinău, Asif Chaudry, nu știe când vor veni cele 262 milioane de dolari în R. Moldova, dar afirmă că țara noastră va începe să beneficieze de ei în câteva luni. Astfel, oficialul a infirmat declarațiile unor reprezentanți ai opoziției, precum că banii americanilor vor fi transferați abia în 2011.</p>
<p>În cadrul unei mese rotunde, organizată ieri de către misiunea diplomatică americană, Asif Chaudry a vorbit despre importanța vizitei delegației moldovenești în SUA, de la sfârșitul lunii ianuarie, precizând că partea americană a manifestat un interes deosebit vizavi de relațiile dintre R. Moldova și Statele Unite. Referindu-se la grantul acordat de Guvernul SUA, diplomatul a afirmat că procesul a început, fiind deja alocate suplimentar 11 milioane de dolari pentru studiile de fezabilitate. „Următoarea tranșă de bani va fi transferată atunci când vor fi stabilite condițiile pentru tendere. Dar ideea constă în faptul ca banii să fie implementați corect”, a precizat Chaudry.</p>
<p>Răspunzând la întrebările jurnaliștilor, în ceea ce privește scutul antirachetă care va fi găzduit de România, ambasadorul american a negat că acest lucru ar avea vreo legătură cu R. Moldova. „România este membră a NATO și e dreptul ei ca să decidă amplasarea elementelor antirachetă. Dar scutul antirachetă este unul de apărare împotriva factorilor destabilizatori din Orientul Mijlociu, care ar trebui să intensifice securitatea din regiune”, a declarat Asif Chaudry.</p>
<p>Ambasadorul SUA s-a mai referit și la ultimele declarații din presă, potrivit cărora decizia Guvernului de la Chișinău de a trimite militari în Afganistan a fost o condiție pentru semnarea Acordului Compact. „Nu există nicio legătură între aceste două lucruri. Dacă R. Moldova decide să participe la operațiuni de menținere a păcii, este dreptul ei”, a spus A. Chaudry. (Timpul)</p>
<p>Cu o politică falimentară, conducătorii noștri amînă decesul prin acorduri, împrumuturi care evident împovărează și mai mult țara pe termen lung, dar ca să salveze niște aparențe, să mai plătească niște salarii ei recurg la aceste subtrefugii pentru a-și hrăni orgoliul nemăsurat și a mai sta încă o perioadă în fruntea țării îndreptîndu-ne spre naufragiul previzibil.</p>

<h2>Acordul cu FMI, o reușită care a salvat RM de faliment</h2>
<p>Majorările de prețuri și tarife nu sunt o consecință a noului acord cu Fondul Monetar Internațional, declară premierul Vlad Filat, afirmând că nimeni nu ne cere „să strângem cureaua” în schimbul finanțării externe, dar că este vorba de asumarea unor reforme, care vor asigura dezvoltarea durabilă a RM. Prim-ministrul a făcut aceste declarații marți, la conferința de presă susținută pe marginea noului memorandum dintre RM și FMI, în baza căruia țara noastră va primi 574 mln. USD în decurs de trei ani.</p>
<p>Primele 31 mln. USD din asistența FMI urmau să ajungă deja marți în conturile Băncii Naționale a Moldovei, iar alte 62 mln. USD vor fi virate în contul Ministerului Finanțelor până pe 8 februarie, a spus V. Filat. Premierul a calificat noul acord cu FMI drept o mare reușită, menționând că aceasta a fost singura soluție ca RM să evite falimentul economic în pragul căruia a adus-o fosta guvernare. Dincolo de toate speculațiile, negocierile nu au fost ușoare, dar „toate deciziile adoptate sunt în interesul RM și vizează perspectivele de dezvoltare, și nu ziua de astăzi sau ziua de ieri”, a spus Filat.</p>
<p>Premierul a menționat că semnarea memorandumului nu trebuie privită ca o acțiune singulară, deoarece, pe lângă asistența financiară, acesta ne asigură și o deschidere din partea celorlalți donatori străini. Este vorba de asistența din partea Băncii Mondiale - doar în 2010 vom primi 80 mln. USD; banii promiși de Comisia Europeană pentru susținerea macroeconomică, dar și asistența care se va decide la ședința donatorilor RM, care va avea loc la 24 martie la Bruxelles.</p>
<p>Vicepremierul Valeriu Lazăr a remarcat că noul memorandum este „un compromis rezonabil”, în concordanță cu nevoile RM, dar și cu rigorile FMI, pentru că, a spus ministrul Economiei, „FMI nu crede emoțiilor”, ci parametrilor economici pe care ți-i asumi și trebuie să-i îndeplinești. Potrivit lui Lazăr, sunt importanți și banii de la FMI, dar mai ales semnalul pozitiv pe care îl dă semnarea acordului: „Este o undă verde pentru potențialii investitori străini, crește credibilitatea RM, ratingul de țară”. Lazăr a menționat că succesul se datorează și faptului că Chișinăul nu a pierdut timpul negociind, ci a acceptat din start aspecte importante cum ar fi demonopolizarea economiei, debirocratizarea, excluderea barierelor la comerț etc. În schimb, a insistat pe majorarea componentei de ajutor social pentru păturile vulnerabile. Este vorba, între altele, de acordarea de compensații în legătură cu majorarea tarifelor la serviciile comunale. Categoriile și mărimea ajutorului urmează să fie stabilite în zilele apropiate, a precizat premierul V. Filat.</p>
<p>La rândul său, Nikolay Guerguiev, șeful misiunii FMI pentru Moldova, s-a arătat încrezător că RM va reuși să respecte prevederile programului convenit. FMI așteaptă din partea RM să-și îndeplinească propriul plan de relansare ecnomică, adică să asigure dezvoltare durabilă, stabilitate internă și externă, să fie ținută în frâu inflația, să fie finanțată balanța de plăți etc., a spus șeful oficiului FMI de la Chișinău. El a concretizat că tranșele următoare din banii acordați de FMI vor fi disbursate în urma revizuirilor semianuale. În 2010, circa 152 mln. USD vor fi virate, pentru susținere bugetară, în conturile Ministerului Finanțelor, iar alte 105 mln. USD vor ajunge la BNM.</p>
<p>Noul Program cu RM pentru anii 2010-2012, în valoare de 574 mln. USD, a fost aprobat de Consiliul de Directori executivi al FMI la 29 ianuarie. Acesta are ca scop susținerea programului economic al țării în vederea restabilirii durabilității fiscale și externe, menținerii stabilității financiare, reducerii sărăciei și creșterii economice.</p>
<p>Textul memorandumului a fost făcut public la conferința de presă de marți. Potrivit acestuia, Guvernul RM și-a asumat sarcina să stopeze recesiunea economică către primul trimestru al anului 2010, iar ritmul anual de creștere economică să atingă 1,5% (premierul V. Filat spune că este posibil și un indicator de 3-6%). Politica monetară va ținti o inflație de 5% până la sfârșitul anului, indice valabil și pentru următorii doi ani. Totodată, Guvernul se așteaptă ca ritmul de creștere economică să atingă cota de 5% până în 2012, deficitul de cont curent să nu depășească 10% din PIB, iar deficitul bugetar să fie redus până la 3% în 2012.</p>
<p>„Aceste obiective vor fi realizate prin reducerea constantă, în baza reformelor, a cheltuielilor curente până la nivelele care se potrivesc cu resursele de care dispune Moldova, în timp ce investițiile publice vor fi majorate, iar programul de asistență socială va fi fortificat”, se spune în document. Guvernul mizează, de asemenea, pe consolidarea bazei fiscale, precum și pe îmbunătățirea competitivității, generate de reformele structurale și flexibilitatea tot mai mare a cursului de schimb, în timp ce rezervele trebuie să rămână la nivele adecvate.(Timpul)</p>

<h2>Justiția cui?</h2>
<p>Evident e un serviciu public, evident apără interesele cetățenilor, însă din păcate cu toată presupusa ei imparțialitate și obiectivitate cei mai mari criminali, hoți ai banului public sînt în libertate.</p>

<h2>Justiția: reformată și asanată</h2>
<p>La ora actuală nu există niciun fel de presiuni și intervenții din partea Puterii asupra justiției, afirmă ministrul Justiției, Alexandru Tănase. „Nu există niciun caz, sau cel puțin eu nu cunosc, când un membru al guvernului actual sau un alt demnitar s-ar fi implicat în a da dispoziții instanțelor de judecată cum să judece o cauză sau ce soluții să pronunțe”, a declarat A. Tănase la ședința Clubului jurnaliștilor de investigații.</p>
<p>Ministrul a subliniat că nu există nici dependență financiară a justiției de alte autorități ale statului, deoarece justiția își formează singură bugetul, fără limitări și cenzurări din partea executivului, fiind singurul domeniu care, în pofida crizei, a primit integral sumele solicitate pentru buna funcționare. „Nu cred că există la ora actuală probleme la capitolul independența justiției, rămân însă mari probleme la capitolul funcționarea justiției și integritatea corpului de judecători”, a spus A. Tănase.</p>
<p>Oficialul a anunțat că Ministerul Justiției pregătește o amplă reformă în sistemul judecătoresc, care va simplifica la maximum procedurile judiciare, stabilind reguli de joc egale pentru toți justițiabilii. Potrivit ministrului, reforma, care va viza toate domeniile - penal, civil, contencios administrativ - urmează să asigure drepturi egale la justiție pentru toți cetățenii, sporind șansele acestora la un proces echitabil. „Va dispărea umblatul din instanță în instanța, așa cum se întâmplă astăzi, din cauza normelor procedurale în vigoare, fiind stabilite competențe foarte clare pentru toate verigile sistemului judecătoresc”, a spus ministrul Justiției. Astfel, toate dosarele, indiferent de statutul persoanei trimise în judecată, vor merge în prima instanță, unde se vor judeca probele și se vor audia martorii, și nu cum se întâmplă la ora actuală - când este vorba să contești un act al Guvernului mergi în Curtea de Apel, ca să atragi la răspundere penală un general trebuie să mergi la Curtea Supremă de Justiție etc. Pentru o parte din dosare se va menține procedura Apelului, unde se va verifica dacă a fost judecat corect fondul cauzei. Iar Curtea Supremă de Justiție urmează să devină, așa cum este în toată lumea, o instanță de casație, unde se va examina numai faptul aplicării corecte a legii, și nu probele sau depozițiile martorilor. Potrivit lui A. Tănase, reforma va aduce o claritate pe verticală, de sus până jos, ceea ce va scurta procedurile judiciare, va limita posibilitatea de a parcurge calea judiciară din fond până în CSJ de trei ori fără nicio noimă, dar va ușura și munca judecătorilor.</p>
<p>La fel de importantă, potrivit ministrului, este și asanarea corpului de judecători, pentru a-l scăpa de ”putrefacția morală” care a afectat o parte a acestuia: ”Nu-s atât de mulți judecători corupți și obedienți puterii, cum se crede. Este vorba de câțiva magistrați, despre care presa a scris în repetate rânduri și pe care toată lumea îi cunoaște. 10% din corpul de judecători dacă ar fi scuturat și purificat, să vedeți cum vor merge lucrurile de bine în justiție”. Ministrul a spus că se va acționa exclusiv prin instrumentele legale, adică prin intermediul Consiliului Superior al Magistraturii, singurul organ de competența căruia ține sancționarea judecătorilor . A. Tănase a comunicat că a fost finalizată formarea Colegiului disciplinar și a Colegiului de calificare din cadrul CSM, astfel că de săptămâna viitoare vor începe să examineze toate dosarele legate de plângerile împotriva judecătorilor. ” Nu va rămâne ncio plângere nesoluționată. Aici vom fi foarte exigenți și vom insista asupra aplicării unor sancțiuni foarte și foarte dure împotriva celor care încalcă legea”, a spus ministrul.</p>
<p>Ministrul a anunțat că urmează a fi reformată fundamental și instituția avocaturii. Un proiect de lege în acest sens a fost deja aprobat de guvern și Comisia parlamentară de profil, fiind avizat pozitiv de Consiliul Superior al Magistraturii și de o serie de organizații internaționale, inclusiv Consiliul Europei. „Noi creăm o structură nouă, facem birouri regionale de avocați, pentru prima dată vom impune standarde de calitate a muncii avocatului și vom face ordine în procedurile disciplinare etc.”, a menționat A. Tănase. O poziție principială a reformei este ca pe viitor să nu fie admiși în avocatură din oficiu, fără examen, foștii procurori și judecători. „Dacă vorbim de eradicarea corupției, cumătrismului, traficului de influență ș.a.m.d., este bine ca cel care a fost procuror să-și ducă cariera de procuror până la capăt, la fel și judecătorii”, a opinat ministrul Justiției.</p>
<p>„Putem să criticăm avocații și ar fi naiv să credem că într-un stat unde toate lucrurile merg prost, avocatura poate merge ideal. Este însă important să înțelegem cauzele unei asemenea stări de lucruri”, a spus ministrul. În opinia sa, în perioada guvernării sovietice, dar și a celei comuniste recente, avocatura a fost acel rău necesar de care guvernările respective nu se puteau lipsi, pentru a da o aparență de legitimitate actelor de justiție. „De aceea avocatura a fost lăsată de izbeliște, nu i s-au alocat niciodată bani din partea statului și nu a existat nicio reformă în vederea consolidării instituției, nimeni nu avea nevoie de o instituție funcțională”, a menționat A. Tănase. (Timpul)</p>

<h2>Duelul modern – televizat</h2>
<p>Ar fi fost frumos să îi văd pe cei doi foști tovarăși luînd o armă în mînă și trăgînd un foc de pistol. Ar fi fost de neuitat dacă ambele gloanțe și-ar fi atins ținta, însă chiar și ipoteza de a fi scăpat de unul dintre ei ar fi fost mulțumitoare. Din păcate acum duelul se ține la televizor, armele sînt niște eterne vorbe goale, iar rănile se măsoară în procente de popularitate pierdute.</p>

<h2>„Skidka” lui Voronin pentru Țurcan: Duelul generalilor nu va avea loc</h2>
<p>Comunistul Vladimir Voronin a respins oferta ex-comunistului Vladimir Țurcan de a participa la o emisiune televizată, intitulată duelul generalilor. Nu pentru că i-ar fi frică de atacurile generalului Țurcan, ci pentru că urăște trădătorii.</p>
<p>„La duel cu trădătorii nu ies niciodată. Eu pot să ies la duel cu oameni cu autoritate, cu oameni care sunt cunoscuți, devotați. Dar dacă admitem că aș ieși la un duel televizat cu Țurcan, atunci cred că o să am mai multe întrebări, iar lui îi va părea rău că a vrut acest duel. De aceea, îi facem oleacă de skidkă (reducere n.r.)”, a spus Voronin, care părea sigur pe el.</p>
<p>La rândul său, Vladimir Țurcan a declarat că nu se aștepta la altceva, din cauza nivelului de cultură politică a fostului său șef. „Dumnealui se teme să iasă la un dialog în direct. Înțelege prea bine că nu are ce spune la adresa mea. În schimb, eu pot să spun foarte multe despre dumnealui”, a menționat noul președinte al partidului Moldova Unită.(Jurnal de Chișinău)</p>

<h2>Echitate de 2 bani</h2>
<p>„Fiecare stat are dreptul suveran de a decide de sine stătător conform intereselor sale naționale, asupra aranjamentelor și mecanismelor de asigurare a propriei securități” – poziția oficială a Guvernului. Păi atunci de ce trimite Moldova militari în Afganistan, de ce atîta tam-tam referitor la armele chimice și nucleare din Coreea de Nord, Iran etc. ? De ce acestor țări li se refuză dreptul la “asigurarea propriei securități”?  Că sînt descreierați? Dar de unde atîta siguranță că nu ar fi NATO descreierații și că în partea aceasta a baricadei totul este drept și bun, iar în partea cealaltă “scopul scuză mijloacele”?  Unde este echitatea sau libertatea de acțiune pe care o proclamă acești misionari ai democrației cu recruții lor din conducerea Republicii Moldova?</p>

<h2>Poziția Guvernului privind amplasarea sistemului anti-rachetă</h2>
<p>„Fiecare stat are dreptul suveran de a decide de sine stătător conform intereselor sale naționale, asupra aranjamentelor și mecanismelor de asigurare a propriei securități”, este poziția oficială a Guvernului referitor la perspectiva amplasării pe teritoriul României a unor elemente ale sistemului de apărare anti-rachetă.</p>
<p>Guvernul Republicii Moldova a luat notă de înțelegerile româno-americane cu referire la perspectiva amplasării pe teritoriul României a unor elemente ale sistemului de apărare anti-rachetă în Europa, precum și de caracterul deschis al acestuia pentru participarea altor actori interesați, în scopul consolidării securității comune.</p>
<p>În comunicat se menționează că Guvernul a luat notă de informațiile puse la dispoziție în cadrul consultărilor recente cu autoritățile române, privind caracterul strict defensiv al elementelor sistemului de apărare antirachetă, care permite creșterea capacității de apărare a Europei, în particular a statelor din regiune, în condițiile în care proliferarea tehnologiilor nucleare și amenințările reprezentate de rachetele cu rază scurtă sau medie de acțiune sunt în creștere. (Jurnal de Chișinău)</p>
