---
title: Panlanca. Un nou rapt din teritoriul Basarabiei prin trădarea clasei politice de la Chișinău
date: 2010-02-16T01:00:00Z
year: 2010
month: 2010-02
authors:
  - stefan-plamadeala
series:
  - AXA ANUL III
#  - Axa 34
categories:
tags:
  - Basarabia noastră cea de totdeauna
images:
  - "images/0.jpg"
pinned: false
featured: false
---
<h2>File din cartea iubirii neamului</h2>
<p>Dragii noștri conducători ne arată cît de penibilă și de falsă poate fi existența lor. Acest aspect ne-ar fi interesat mai puțin dacă nu ar fi avut repercursiuni asupra bietei noastre Basarabii în fruntea cărora au fost puși acești veritabili vînzători de țară. Poate au greșit și cred că birourile sunt niște tarabe, iar țara e o imensă piață în care ei sînt proprietarii care au drepturi nelimitate asupra ei. Asta e dura realitate de care ne lovim cu sufletul și rațiunea în fiecare zi și fie că le avem prea tari, fie nu simțim nimic. Nu putem arunca vina principală înspre imbecilii noștri conducători pentru că nu și-ar putea bate joc în modul acesta dacă noi nu am fi fost loviți de îngrozitoarele păcate pentru un neam – necredința, indiferența și uitarea. Faptul că fiecare va plăti odată și odată pentru greșelile lui este evident, dar nepăsarea nu e oare una din cele mai mari?</p>

<h2>Povestea Constituției</h2>
<p>Așa-zisa lege fundamentală nu e decît cîteva vorbe goale, cum altfel putem înțelege faptul că guvernanții cedează cu maximă responsabilitate teritoriul „inalienabil” al Republicii Moldova uitînd de sus-menționata „povestioară” (articolul 1 alineatul 1: Republica Moldova este un stat suveran și independent, unitar și indivizibil; articolul 3, alineatul 1: Teritoriul Republicii Moldova este inalienabil.) Ăsta e „statul de drept ” în care trăim.</p>

<h2>Pasarea responsabilității</h2>
<p>Nu e nimic mai ușor decît să găsești un alt vinovat în persoana comuniștilor, mai ales cînd decesul lor poitic e atît de previzibil. Totuși țin să le amintesc domnilor Vlad Filat și Iurie Leancă că la semnarea tratatului din 1999 au făcut parte din guvernare, comuniștii fiind cei care l-au reconfirmat în 2001.</p>

<h2>„Rezultatul guvernării comuniste = cedarea teritoriului de la Palanca”</h2>
<p>Politicienii moldoveni trebuie să fie mai rezervați în declarații când se vorbește despre delimitarea frontierei dintre Moldova și Ucraina. Declarațiile aparțin lui Andrei Popov, viceministru al afacerilor externe și integrării europene, care a prezentat ieri un șir de documente ce țin de cedările teritoriale pe care Moldova le-a făcut în ultimii ani Ucrainei, transmite ProTV.</p>
<p>Potrivit lui Popov, Moldova va ceda în viitorul apropiat un segment de teritoriu de drum din satul Palanca, inclusiv subsolul acestuia. „Aceasta nu reprezintă decât rezultatul activității guvernării comuniste. Guvernarea comunistă, reprezentând Republica Moldova, și-a luat niște angajamente față de Ucraina pe care noi trebuie să le respectăm. Oricum, vor fi create 4 treceri de pietoni, pentru ca cetățenii din Palanca să aibă acces la teritoriile lor. Acest lucru a fost prevăzut în acordurile care urmează să intre în vigoare”, a mai precizat Andrei Popov.</p>
<p>UNIMEDIA amintește că în baza unui acord semnat în 1999, Guvernul Moldovei a cedat Ucrainei aproape 8 kilometri de autostradă cu o suprafață de 18 hectare. Mai multe terenuri agricole ale sătenilor din Palanca se află de cealaltă parte a traseului și ca să ajungă la ele, oamenii trec printr-un punct de control al grănicerilor moldoveni. (sursa: www.unimedia.md)</p>

<h2>Păpușile și păpușarii</h2>
<p>Din păcate conducătorii noștri sînt marionetele, ne demonstrează acest fapt în fiecare zi, cu fiecare „nouă capodoperă a gîndirii” manifestată prin declarațiile lor:</p>
<p>Vlad Filat: Tratatul privind delimitarea frontierei moldo-ucrainene, chiar dacă nu a fost semnat de actuala guvernare, urmează să fie îndeplinit.</p>
<p>Prim-ministrul a fost însoțit de vicepremierul Iurie Leancă, ministru al Afacerilor Externe și Integrării Europene, de președintele raionului Ștefan Vodă, Valeriu Beril, de conducerea Serviciului Vamal și a Serviciului de Grăniceri.</p>
<p>În cadrul întrevederii au fost puse în discuție aspecte legate de porțiunea de traseu Odesa-Reni, cu o lungime de 7,7 km, care trece pe teritoriul satului Palanca. Potrivit Tratatului de delimitare a frontierei moldo-ucrainene și Protocolului adițional, semnate în 1999, această porțiune a trecut în utilizarea părții ucrainene.</p>
<p>Oamenii din Palanca l-au informat pe Prim-ministru despre problemele de circulație și de acces la propriile terenuri pe care le au din cauza grănicerilor ucraineni. De asemenea, eu au menționat și problemele pe care le au cu unitățile comerciale amplasate de-a lungul porțiunii de traseu, activitatea cărora este practic blocată din cauza prezenței grănicerilor și a restricțiilor impuse de ei.</p>
<p>Autoritățile locale și sătenii au mulțumit Prim-ministrului pentru receptivitate și pentru că a găsit timp să vină la fața locului. Ei au rugat ca toate problemele legate de satul Palanca să fie soluționate luîndu-se în calcul și interesele lor și au făcut un apel către mass-media să dea dovadă de maximă corectitudine în abordarea problemei.</p>
<p>Prim-ministrul Vlad Filat a menționat că problema este importantă nu doar pentru localitatea Palanca, ci și pentru întreaga țară și că ea ar trebui abordată în complex. Vlad Filat a amintit că sînt discuții privind delimitarea frontierei de stat și la Giurgiulești, și la Novodnestrovsk, și la Basarabeasca.</p>
<p>Premierul a spus că Tratatul privind delimitarea frontierei moldo-ucrainene, chiar dacă nu a fost semnat de actuala guvernare, urmează să fie îndeplinit, deoarece este un document internațional în vigoare.</p>
<p>Vlad Filat a menționat că în ultimii trei ani între Republica Moldova și Ucraina practic nu au existat nici un fel de negocieri și că acest proces a fost demarat abia acum, de către noua guvernare, pornind de la principiul necesității respectării suveranității și integrității țării.</p>
<p>„Republica Moldova este un stat independent, suveran și unitar și acest lucru urmează să fie respectat nu doar la nivel de declarații, ci și de acțiuni, inclusiv în ceea ce ține de demarcarea frontierei de stat”, a menționat Prim-ministrul.</p>
<p>Premierul i-a asigurat pe oamenii din Palanca că Guvernul va ține cont de interesele lor în procesul de negocieri cu partea ucraineană și a declarat că nu va semna documentul cu privire la transmiterea terenului adiacent porțiunii de traseu către Ucraina fără a se ajunge la un consens cu localnicii.</p>
<p>Vlad Filat a spus că, înainte de semnarea preconizatului document, el sau altcineva din oficialii de la Guvern se va deplasa la Palanca pentru a discuta cu oamenii.</p>
<p>După întrevederea cu localnicii, Prim-ministrul s-a deplasat pe porțiunea de traseu Odesa-Reni din regiunea satului Palanca, unde a luat cunoștință de situație la fața locului, a discutat cu grănicerii, cu oamenii, a vizitat o unitate comercială amplasată pe traseu, punctul vamal, anunță Serviciul de presă al Givernului.(sursa: www.interlic.md)</p>

<h2>Despre Palanca, la modul serios</h2>
<p>Cu tot respectul pentru un regim politic sau altul, nu avem dreptul să facem concesii nimănui, indiferent de culoarea și lungimea caftanului, dacă în joc este ori poate fi pus interesul național. Greșelile politice sunt crime. Și complicitatea la ele, de asemenea.</p>
<p>Pe ultima sută de metri, Kievul forțează nota și caută să rupă noii guvernări de la Chișinău ceea ce nu a putut rupe comuniștilor de-a lungul ultimilor 10 ani. Iulia Timoșenko, deși mai are câteva zile în funcție (fapt care lipsește din calculul guvernării noastre), și-a pus ambiția să realizeze toate planurile Kievului legate de frontiera cu R. Moldova. (sursa: Ziarul de gardă)</p>

<h2>Nou tribut Pactului Ribbentrop-Molotov</h2>
<p>Nu am niciun interes să fac imagine pozitivă fostului regim care, în 2001, a ratificat raptul de la Palanca, semnat în 1999 de administrația Lucinschi, și, în acest sens, a dat curs nou Pactului Ribbentrop-Molotov. Dar nici nu vreau și nici nu e cazul să trecem cu vederea un alt fapt, și anume, că noua administrație politică de la Chișinău, în loc să corecteze niște gafe în «orepa» comuniștilor (condiție convenită protocolar între Chișinău și Kiev), se grăbește să le aplice, trecând cu vederea peste argumentele «locale» și operând cu «fabricațiile» Kievului. Mă întreb: să fie oare mai puțin criminal să execuți, decât să adopți o decizie injustă, dacă ea afectează interesele naționale? E doar o întrebare. Ceea ce știu e că nemții au rupt zidurile dintre ei, pe când noi ridicăm altele, cedând noi teritorii și plătind tribut Pactului criminal Stalin-Hitler.</p>
<p>Și acum să revenim la «problema Palanca» și tot ce s-a întâmplat în ultima vreme în jurul ei și al frontierelor cu Ucraina. (sursa: Ziarul de gardă)</p>

<h2>Jocul de-a frontierele</h2>
<p>La 29 ianuarie, șefii diplomațiilor de la Chișinău și Kiev, Iurie Leancă și Petro Poroșenko, au participat, în localitatea Bolșaia Kosnița, regiunea Vinița (Ucraina), la ceremonia de instalare a primului semn intermediar (în teritoriul Ucrainei) pe segmentul transnistrean al frontierei dintre R.Moldova și Ucraina. Da, nevoia securizării frontierei moldo-ucrainene pe partea sa transnistreană e o problemă veche. Numai că ceea ce s-a făcut, chiar dacă va fi continuat în aceeași manieră, nu va rezolva problema. Iar problema este cea transnistreană, pentru care Kievul și-a asumat față de Chișinău niște angajamente, inclusiv delimitarea «de facto» a frontierei și soluționarea acestui diferend învechit. Cum a reacționat Tiraspolul? Vladimir Iastrebceak, zis ministru de Externe al rmn, a comentat subiectul cu mult calm. Și tocmai din motivul că acesta nu marchează frontiera «de facto». Transnistria nu reprezintă un obstacol în demarcarea graniței dintre R. Moldova și Ucraina, «dacă lucrările sunt efectuate în afara teritoriului Transnistriei», spune Iastrebceak. Jocurile de-a simbolurile și festivitățile sunt pentru protocol. Care era nevoia urgentă a acestui «semn simbolic»? Cu o săptămână până la cel de-al doilea tur de scrutin prezidențial, când arde pământul sub Timoșenko? Răspunsul este unul: Palanca. Interesul Ucrainei pentru Palanca. (sursa: Ziarul de gardă)</p>

<h2>Palanca, sub gheață?</h2>
<p>Kievul a căutat să dea un argument «serios» Chișinăului că «gheața» s-a rupt, că Chișinăul va putea degrabă controla frontiera pe segmentul transnistrean, iar pentru aceasta, trebuia și Moldova, la rândul ei, să dovedească că înțelegerile de la Yalta (tot între Timoșenko și Filat, și tot în problema frontierelor, Palanca fiind subiect major pentru Ucraina) nu pot fi tărăgănate. Din declarațiile premierului Filat la Kiev, nu rămâne nicio îndoială că Chișinăul a cedat. Nu este exclus faptul că Kievul, conștient că nu va putea rupe Palanca printr-un Protocol sau numai prin acest Protocol adițional (cusut cu ață albă) la Tratatul de frontieră cu Moldova, a transferat subiectul Palanca într-un alt acord, cel al proprietăților. Din momentul în care s-a întâmplat cumva ca Timoșenko să fi obținut semnătura lui Filat în Acordul (modificat) privind proprietățile, Palanca e ca și cum proprietatea Ucrainei. Kievul a obținut un argument în plus la ceea ce pretindea de zece ani încoace. S-ar putea să greșesc. Mai ales că, după 29 iulie, anumite înțelegeri cu Ucraina sunt grifate cu «strict secret».</p>
<p>Între timp, lumea la Palanca așteaptă soluții. După prima vizită de acum o lună a premierului V. Filat în teritoriu și asigurările că nimic nu se va schimba fără consultarea populației, viața lor rămâne și mai departe un calvar. (sursa: Ziarul de gardă)</p>

<h2>Cedăm Palanca sau renegociem Protocolul?</h2>
<p class="fst-italic">Grigore Petrenco, PCRM:</p>
<p>Teritoriul R. Moldova, conform Constituției, este inalienabil. Nimeni nu poate transmite altui stat parte din teritoriul R. Moldova. Eu nu pot spune, dacă e bine și dacă trebuie numaidecât modificat Protocolul adițional la Tratat, în schimb, pot spune cu certitudine că documentele, ratificate de Parlament în 2001, prevăd transmiterea în proprietate Ucrainei doar a drumului, a celor 7.78 km de șosea la Palanca și nu a pământului de sub drum, ceea ce își dorește acum Ucraina și vrea să facă actualul Guvern. Sunt lucruri absolut diferite. Cedarea pământului de sub drum înseamnă, practic, anularea suveranității R. Moldova asupra acestui teritoriu.</p>
<p class="fst-italic">Serafim Urechean, AMN:</p>
<p>Din câte știu eu, Ucrainei i se va transmite în proprietate la Palanca tot ceea ce ține de cei 8 km de șosea, în afară de partea carosabilă a drumului, care i-a fost transmisă în 2002. Toate prevederile sunt fixate în Protocolul adițional la Tratatul de frontieră. Altceva nimic. Despre alte cedări nu poate fi vorba, inclusiv pământul de sub șosea, adică subsolul, care este al R. Moldova. Dacă acest lucru s-ar întâmpla, atunci documentul va trebui să reintre numaidecât în Parlament, așa că nu are cum trece neobservat. Problema e alta: condițiile de exploatare a acestui drum așa ca să nu amărâm viața oamenilor de la Palanca. Aici, da, avem de lucru.</p>
<p class="fst-italic">Anatol Petrencu, istoric:</p>
<p>Nu trebuie să cedăm nimic. Declarațiile precum că cedările de la Palanca sunt recompensa făcută Ucrainei pentru cei 430 m la Dunăre sunt pure speculații. Ucraina a adoptat față de R. Moldova principiul «cere imposibilul ca să obții maximumul». Și experții Chișinăului, în loc să caute dovezi cartografice și de altă natură, se limitează la «probele» Kievului. Păcat. Ceea ce a făcut Lucinschi, iar apoi și Voronin, este o crimă, pentru că au semnat și ratificat o cedare de proprietate, care este, de drept, a R. Moldova. Iar dacă actuala guvernare va semna actul de predare-primire, ei se vor face complici la aceeași crimă. Protocolul încă mai poate fi și trebuie renegociat.</p>
<p class="fst-italic">Victor Popa, expert în drept:</p>
<p>Cedarea de teritoriu nu este o problemă simplă și nevinovată. Constituția spune franc: teritoriul R. Moldova este inalienabil. Și nu poate fi cedat, decât cu excepția unor schimburi similare dintre părți. Or, în cazul Palanca nu avem un schimb de teritorii. Ceea ce auzim, că s-au dat ceva metri la Giurgiulești sunt vorbe. Iar declarațiile că nu mai putem da înapoi sunt exagerate. Avem exemplul României, mult mai serios, care, dacă a vrut a găsit soluții, mă refer la platoul continental. Dacă Chișinăul va accepta, în actul de predare, formula «și pământul de sub șosea», practic, a subsolului, asta înseamnă că pierdem suveranitatea asupra acestui teritoriu. (sursa: Ziarul de gardă)</p>

<h2>Pământ de la Palanca, la picioarele lui Ștefan cel Mare și Sfânt</h2>
<p>Coaliția Civică pentru o Guvernare Democratică și Transparentă a organizat, marți, 2 martie 2010, un flash-mob în fața monumentului domnitorului Ștefan cel Mare și Sfânt, din municipiul Chișinău, protestând astfel împotriva cedării către Ucraina a unei părți a teritoriului național al R. Moldova.</p>
<p>Protestatarii, în marea lor majoritate fiind tineri, au purtat panglici tricolore și pancarte cu inscripțiile: <strong>„Măria Ta, nu vom ceda Palanca!», „Pământul nu se vinde!»</strong> și <strong>«Nu vă trădați strămoșii!»</strong>.</p>
<p>Acțiunea s-a desfășurat exact în ziua în care s-au împlinit 18 ani de la declanșarea războiului de la Nistru din 1992, care, mai apoi, a fost denumit Războiul Independenței. Participanții la flash-mob au menționat faptul că acum 18 ani eroii țării noastre au apărat cu arma în mâini, cu jertfa propriilor vieți fiecare palmă de pământ la Nistru, iar astăzi teritoriul național este cedat la Palanca de bună voie, fără nici o rezervă și contrar prevederilor legale și constituționale.</p>
<p>La acțiune a participat și reprezentantul Comitetului cetățenesc Palanca, domnul Ion Voloh, care a relatat despre ilegalitățile la care recurg Serviciul Grăniceri al Republicii Moldova și poliția de frontieră a Ucrainei, încălcând drepturile la proprietate și la libera circulație ale pălăncenilor la traversarea șoselei Odesa-Reni în regiunea satului Palanca din raionul Ștefan Vodă.</p>
<p>Protestatarii au adus un ghiveci cu pământ din moșia satului Palanca de dincolo de traseu, care, în cazul cedării definitive a acestui tronson de șosea, va fi ruptă din trupul Republicii Moldova, ajungând o exclavă în teritoriul ucrainean. Ghiveciul cu pământ de la Palanca a fost depus la soclul monumentului Ștefan cel Mare și Sfânt, ca gest simbolic, marele voievod fiind unul dintre cei mai neînfricați domnitori români care au apărat cu sabia în mână pământul strămoșesc.</p>
<p>Reprezentantul Coaliției Civice pentru o Guvernare Democratică și Transparentă, Radu Bușilă, a făcut apel către autoritățile Republicii Moldova solicitându-le să nu semneze actul privind transmiterea terenului către partea ucraineană, acțiune preconizată pentru 11 martie 2010.</p>
<p>Coaliția Civică pentru o Guvernare Democratică și Transparentă întrunește 27 de organizații neguvernamentale, care s-au reunit la 10 februarie într-o alianță care, de rând cu alte acțiuni, își propun să apere interesele locuitorilor satului Palanca și ale tuturor cetățenilor Republicii Moldova în dosarul transmiterii tronsonului de 7,77 de km al șoselei Odesa-Reni și a terenului adiacent acestuia. (Ziarul de Gardă)</p>
<p>Din acestă stare de fapt de peste Prut vedem trădarea cîrmuitorilor. Vom aștepta aplicînd regula inerției să vedem ce se va întîmpla?</p>