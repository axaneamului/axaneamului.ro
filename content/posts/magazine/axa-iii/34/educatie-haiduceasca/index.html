---
title: Educație haiducească
date: 2010-02-16T17:00:00Z
year: 2010
month: 2010-02
authors:
  - ciprian-bojan
series:
  - AXA ANUL III
#  - Axa 34
categories:
tags:
  - Haiduci–m–aș și n–am cui
images:
  - "images/0.jpg"
pinned: false
featured: false
---
<p>Nu știu ce unde a răsărit ideea că țăranii n-ar fi educați, dar o scenă petrecută tocmai în centrul orașului m-a pus serios pe gânduri. Un nene aterizat de undeva din străfundurile Ardealului, rătăcit cu totul prin aglomerația din autobuz le-a întrebat politicos și nedumerit pe niște cucoane care-i treaba cu biletul. În loc să primească indicații lămuritoare, cucoanele i-au retezat-o scurt: „Dacă ești țăran fără educație, rămâi la coada vacii și nu te da (sic!) cu autobuzul”. Amu, stau și mă întreb care-i rostul educației primită de cucoane. Bag de seamă că școala a rămas fără efect, de vreme ce se pare că unii au rămas corijenți la politețe. Și cât de educat ești, dacă știi doar unde să-ți bagi biletul, fără a avea habar cum să te porți.</p>

<h2>Politicieni corijenți</h2>
<p>Că tot veni vorba despre țărani. Dimitre Gusti a pus osul la formarea Muzeului Satului, ba chiar i-a studiat. Ei bine, un orășean get-beget, Mircea Geoană, se lăuda că l-ar fi citit în facultate, dar când veni vorba să-l pomenească, îi pocea numele mai ceva ca un copil de-a patra. Teribil de educat, Geoană cita senin la Școala Tinerilor Social Democrați din Dimitre Gust (sic!), semn că n-a prea dat pe la cursuri. Astfel, unica lecție pe care tinerii pesediști au primit-o de la tartorul lor este că „prost să fii, partid să ai”.</p>
<p>Politica face casă bună cu educația proastă. Dacă ar fi dat pe la școală, boierii de pe la noi ar fi învățat și ei o meserie. De pildă, Vanghelie. Nu le are cu buchisitul și a învățat să citească silabisind tolănit pe jilțul de primar. S-a făcut de râs, forțându-se să conjuge un verb în fața iobăgimii și tot nu s-a dat bătut. Udrea, blonda din debaraua președintelui, nu le are cu geografia și ne lasă cu gura căscată când vorbește despre forma de guvernare a Norvegiei. Băsescu transformă totul într-un banc, semn că nu se poate exprima altfel, iar interpelările din Parlament sunt adevărate torturi ale limbii. Iar toate acestea se petrec în vreme ce olimpicii ajung în slujba străinilor, muncind pe rupte mai pe nimic.</p>

<h2>Haiduci cu carte</h2>
<p>Cine crede că are carte și îi arde de politică, n-are decât să intre în haiducie. Au mai făcut-o și alții. Iacă despre Baba Novac știm că a învățat cu sârg carte în chiliile mânăstirilor ortodoxe. Vorbea sârbește, turcește, grecește, ungurește, bulgărește, românește și mai știa și un pic de latinește, iar asta nu l-a oprit să bată 10 ieniceri deodată. Petrache Poenaru s-a haiducit pe la 20 de ani, a bătut codrii și tot a ajuns inginer, matematician, inventator, pedagog și academician. Iar Gheorghe Magheru haiducea prin zona Băileștilor cu cartea la cingătoare. Eroii au luat viața în piept, iar boierii ghiftuiți în analfabetismul lor tremurau de spaimă în conace. Așa-i că seamănă cu țara de acum?</p>

<h2>Negrii sunt buni la fotbal, deci și la educație</h2>
<p>Prin școala românească bate vântul, pentru că cei care fac legile educației sunt repetenți de-a dreptul. La noi se schimbă miniștrii în fiecare anotimp, iar mersul școlii se schimbă cu fiecare ministru. Adomniței schimbase regulile de admitere în liceu, Androneasca a modificat schimbarea, iar Funeriu, actualul ministru, se laudă că el o să schimbe tot. Copiii de-a opta au rămas nedumeriți, neștiind ce să mai învețe ca să țină pasul cu aiureala guvernării. Funeriu este de-a dreptul halucinant. Mai nou i-a fătat mintea ideea de a folosi „profesori de import” în învățământul universitar pentru a face economie la buget. Schema a învățat-o de la fotbal, unde a văzut prestația jucătorilor de culoare. Așa că s-ar putea să avem camerunezi la catedrele de matematică, iar românii să îngroașe rândurile șomerilor.</p>

<h2>„Am făcut pipi pe hărțile de istorie”</h2>
<p>Funeriu are o problemă cu dascălii autohtoni, că vrea să-i decimeze. Cică nu mai sunt bani, iar 15.000 de dascăli vor fi nevoiți să-și caute de lucru în altă parte. Unde-s banii? O parte s-au pierdut în ițele corupției, iar alții s-au scurs pe apa sâmbetei. Spre exemplu, pentru modernizarea unei școli de lângă Timișoara s-a cheltuit un sfert de milion de euro. S-au băgat banii în mobilier nou-nouț, toatele ultra-moderne, laborator de informatică ca la NASA, plus un sistem video de supraveghere a elevilor cu țigara în curtea școlii. Ei bine, de toate astea se va alege praful, că școala va fi închisă pentru economie la buget, iar elevii vor fi trimiși în alt sat la o școală fără grup sanitar. Nu-s bani în țară? Ba sunt, de vreme ce ministrul conduce două mașini Jaguar, care costă amândouă cât o școală nouă de sat. Ca să vezi pe ce-și cheltuiește banii de salariu.</p>
<p>Autorul moral al haosului din Educație este Mircea Miclea. Incapabil să se ocupe singur de minister, fostul ministru Miclea s-a ascuns după fustele președintelui Băsescu, devenind consilier prezidențial. De la adăpost, dictează legi ca și cum ar fi în stare avansată de ebrietate. Miclea îmbină bizar educația cu beția. Ajuns profesoraș pe la Turda, Miclea povestește cum se retrăgea într-o magazie din școală și turna țuică cu nemiluita, după cum zice el, „spre seară, pluteam în ireal și-am făcut pipi pe hărțile de istorie și geografie numa’ așa, ca să fim siguri că suntem deasupra determinismului istorico-geografic”. Da, exact pe hărțile pe care au învățat copiii.</p>

<h2>Unde-i domnul Trandafir?</h2>
<p>În acest mediu educațional este firesc ca ăia mici să fie amețiți de-a dreptul. Dacă după ’89 olimpicii noștri se întorceau cu medalii, ultimele studii cu privire la calitatea școlii ne pun în coada Europei. O treime dintre absolvenții de liceu nu se mai obosesc să susțină bacalaureatul, iar un sfert dintre școlari nu sunt capabili să rezolve nici măcar probleme elementare de matematică. Școlarii români îi întrec la citire pe cei din Muntenegru și Azerbaidjan, dar sunt în urma celorlalți. Cei care ajung să termine liceul nu par să fie încântați de ideea de a mai merge la o facultate. Prin 2006, 68% dintre absolvenți se înscriau la facultate, în 2007, doar 62%, iar în acest an, doar jumătate. La ultimele teze unice, peste 90% dintre elevii de clasa a VIII-a abia au obținut notă de trecere la matematică, la istorie și la geografie, iar 72% au trecut cu greu de cinci la limba română. Nu-i de mirare că o cercetare CURS arăta că Andreea Esca și Nicolae Guță sunt „eroii” favoriți ai noii generații de elevi. Cei mai mulți vor să se facă fotbaliști, pentru că nu cred că au o altă șansă de a răzbate în viață și îl aleg drept model pe Mutu. Și dacă ar fi domnu’ Trandafir dascăl modern ar mai dojeni cu „Măi domnule” și oare le-ar veni elevilor moderni să intre cu capul în pământ de rușine?</p>

<h2>ÎNVĂȚĂTURĂ DE HAIDUC</h2>
<p>HAIDUCUL PUNE MÂNA PE CARTE ȘI ÎI ALTOIEȘTE CU EA PE „ÎNȚELEPȚII” DIN DREGĂTORII. POATE LE INTRĂ-N CAP ȘI VOR PRICEPE ȘI EI CĂ FĂR’DE ȘCOALĂ, NICI IOBAGUL ȘI NICI BOIERUL NU-S CU CĂPĂTÂI. BOIERII AU UNS-O CU SLĂNINĂ SĂ SE ÎNFULECE DIN EA LUPII CORUPȚIEI. COPIII IAU DE BUN TOT CE VĂD LA BOIERI ȘI DREGĂTORI ȘI NU LE MAI ARDE DE CICĂLEALA DASCĂLILOR. IAR LA AIUREALA DIN ȚARĂ, NUMAI AMEȚEALĂ ÎN EDUCAȚIE NU NE MAI TREBUIA, CĂ ȘI AȘA SE PARE CĂ NE DOARE VIITORUL. DACĂ DE ȘCOALĂ SE ALEGE PRAFUL, DOAR ÎN PĂDUREA HAIDUCILOR DE VOM MAI ÎNVĂȚA CEVA.</p>

