---
title: As-noapte, Iisus…
date: 2010-03-01T09:00:00Z
year: 2010
month: 2010-03
authors:
  - radu-gyr
series:
  - AXA ANUL III
#  - Axa 35
categories:
tags:
  - Râpa Robilor
images:
  - "images/0.jpg"
pinned: false
featured: false
---
<p>As-noapte, Iisus mi-a intrat în celulă.<br>
  O, ce trist și ce înalt părea Crist!<br>
  Luna-a intrat după El, în celulă<br>
  și-L făcea mai înalt și mai trist.</p>

<p>Mâinile Lui păreau crini pe morminte,<br>
  ochii adânci ca niște păduri.<br>
  Luna-L spoi cu argint pe veșminte<br>
  argintându-I pe mâini vechi spărturi.</p>

<p>Uimit am sărit de sub pătura sură:<br>
  - Doamne, de unde vii? Din ce veac?<br>
  Iisus a dus lin un deget la gură<br>
  și mi-a făcut semn să tac…</p>

<p>A stat lângă mine pe rogojină:<br>
  - Pune-Mi pe răni mâna ta!<br>
  Pe glezne-avea umbre de răni și rugină<br>
  parcă purtase lanțuri, cândva…</p>

<p>Oftând, Și-a întins truditele oase<br>
  pe rogojina mea cu libărci.<br>
  Prin somn, lumina, iar zăbrelele groase,<br>
  lungeau pe zăpada Lui, vărgi.</p>

<p>Părea celula munte, părea căpățână<br>
  și mișunau păduchi și guzgani.<br>
  Am simțit cum îmi cade tâmpla pe mână<br>
  și-am adormit o mie de ani…</p>

<p>Când m-am trezit din grozava genună,<br>
  miroseau paiele a trandafiri.<br>
  Eram în celulă și era lună,<br>
  numai Iisus nu era nicăiri…</p>

<p>Am întins brațele. Nimeni, tăcere.<br>
  Am întrebat zidul. Nici un răspuns!<br>
  Doar razele reci ascuțite-n unghere,<br>
  cu sulița lor m-au împuns…</p>

<p>- Unde ești, Doamne? - am urlat la zăbrele.<br>
  Din lună venea fum de cățui.<br>
  M’am pipăit, și pe mâinile mele,<br>
  am găsit urmele cuielor Lui.</p>