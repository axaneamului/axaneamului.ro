---
title: A venit vremea haiduciei!
date: 2010-05-01T15:00:00Z
year: 2010
month: 2010-05
authors:
  - ciprian-bojan
series:
  - AXA ANUL III
#  - Axa 38
categories:
tags:
  - Haiduci–m–aș și n–am cui
images:
  - "images/0.jpg"
featured: false
pinned: false
---
<p>Sună țara a jale. Iobagii știu că dă sărăcia peste ei. Boierii strâng lei în pungi și n-au habar când vor mai putea fura ca odinioară. Străinii se pregătesc să se ia pământul. Haiducul e buimac, căci n-are pe cine să ia de guler. Cine-i de ocară pentru sărăcie? Boierii că au jefuit pământurile? Dregătorii că au fost prea proști și răi ca să facă ceva treabă prin politichie? Vodă Băsescu că nu s-a trezit la timp? Sau străinii care ne dau bani cu o camătă mai grea decât birul? Și, de fapt, nici nu mai contează a cui e ticăloșia. Acum e mai importantă foamea muritorului de rând.</p>

<h2>Se ia și pielea de pe iobagi</h2>
<p>Astă iarnă, slujbașii de prin dregătorii, dascălii și unii arnăuți s-au trezit cu lefurile retezate. Acum, li se ia leafa, se taie-n patru și li se mai ia o parte. Se lăuda vodă Băsescu că cică dacă așa stă treaba, amploiații vor scăpa de sărăcie și de foamete. E ca și cum furi din buzunarul cuiva, iar păgubitul se îmbogățește. Ba mai mult, și pensia bătrânilor o să fie retezată. Carevasăzică, dacă până acum le ajungeau banii doar pentru pâine și pastile, de acum vor face foamea sau se vor îmbolnăvi. Alegerea e a lor.</p>
<p>Și că tot n-au jupuit destul, dregătorii au început să-și bată capul în născocirea de noi biruri. Dacă un om e gospodar și i-a mers bine, au ei de grijă să nu-i mai fie chiar așa. Țăranul cu două case va trebui să dea bir mare la dregătorie. Omul de rând o să-i țină pe cheltuiala lui și pe cămătarii fără noroc în afaceri, fiind obligat să-și asigure bordeiul. Adică iobagul o să se scotocească prin buzunare și să-și dea banii pe o groază de fleacuri care nu-i vor fi de folos vreodată.</p>

<h2>Pensionarii l-au atacat pe vodă</h2>
<p>Și cu foamea-n gât, și cu nervii făcuți praf, pensionarii n-au mai putut răbda și s-au dus țintă la vodă Băsescu să-i ceară socoteală. Pe când îl înjurau de peste gard, dădură de jandarmi care ar fi vrut să pună la punct pe octogenarii furioși. Iacătă, așa se porni o îmbrânceală mai ceva ca un război civil. Bătrânii strigau din toți plămânii: „Ne-ați «ciuruit», vă «ciuruim»”. Da, probabil cu vârfurile umbrelelor. Terfeliți și puși la punct, pensionarii s-au retras în parcuri să se calmeze de mână cu nepoții. Pensia li se taie doar cu 15%, dar încă nu le-a spus nimeni că nu mai pupă nici medicamente compensate.</p>

<h2>Cămătarii străini ne vor țara</h2>
<p>Ce se întâmplă cu o țară cu vistieria goală și plină de datorii? O mănâncă câinii! Și veni un boieraș de la FMI, cu ochii mici și figura răutăcioasă, Jeffrey Franks, ca să ne explice el cât mai trebuie să ne milogim până să primim o grămadă de bani cu camătă. După ce a verificat câtă piele s-a jupuit de pe spinările iobagilor, a dat nemulțumit din cap și le porunci dregătorilor să ne mai jupoaie încă odată pe atât.</p>
<p>Ne-a spus că vom avea creștere economică negativă. Pentru un haiduc zicerea asta e cel puțin bizară. Adică economia de pe la noi e ceva care crește prin scădere? Ne-a mai spus că dacă-i sărăcim cu totul pe slujbași și pensionari, restul românilor vor „scoate România din criză, ducând la o economie mai puternică și mai flexibilă”. Păi din câte bagă haiducul de seamă, ăștia nici n-au de gând să ne scoată din criză. Ne dau bani cât să nu murim. Cu buzunarele goale nu cumpărăm mai nimic. Dacă nu cumpărăm mai nimic, proprietarii de fabrici preferă să le închidă. Cu fabricile închise, muritorii de rând vor muri de-a binelea pe rând.</p>
<p>Haiducul crede că-i clar, FMI-ul nu salvează economia, scapă doar aparatul bugetar de la prăbușire. Și un lucru e clar, economia sănătoasă se face doar prin muncă sănătoasă, iar despre muncă nu mai zice nimeni nimic.</p>
<p>Și atunci, de ce ne mai dau străinii bani cu camătă? Păi cele mai greu de suportat tocmeli cu FMI-ul sunt cele cu cedare de suveranitate. Adică, ăia vor ajunge să ne dea banii, dar ne vor conduce ei țara, chipurile, ca să se asigure că-i capătă înapoi. Și se vor asigura să nu mai capete vreodată. Și iată cum dispare o țară. Pe la frații greci deja a început vijelia. Atât de goală le este vistieria, încât nemții le-au zis: „Dați-ne insula Corfu și vă dăm bani cu împrumut”.</p>

<h2>Soros, împăratul sărăciei</h2>
<p>Când are 80 de ani, omul normal lasă sabia deoparte și se retrage în meditație. George Soros nu este un om normal. Nu vrea să stea deoparte și își găsește plăcerea în sărăcirea lumii. Unii înțelepți zic că Soros i-a dus pe greci în sărăcie și că vrea să le vină de hac și restului europenilor. Soros a amenințat că Grecia ar putea intra „într-o nouă spirală a morții”, sau că zona euro ar putea avea parte de probleme mai mari decât cele ale Greciei. Nu l-au ascultat nici măcar grecii, deși boierii lor știau bine că banii cu camătă de la alții vin la pachet cu aruncarea țării în haos.</p>
<p>„Spirala morții”, nume născocit de Soros, înseamnă că pentru greci se pregătește un ajutor prea mare, mai mult decât pot returna vreodată. Apoi… „Veniturile din taxe scad și economia se duce și mai rău la fund, și atunci se intră într-o spirală a morții”.</p>
<p>De moneda Euro se va alege praful, iar cineva trebuie să câștige din sărăcia asta. Tocmai octogenarul a pariat totul pe căderea Euro prin Soros Fund Management, fondul său de investiții. Astfel, omul George Soros, va câștiga cam cât vor pierde toate țările sărăcite.</p>

<h2>Polonezii fug de Euro</h2>
<p>Dacă în urmă cu doar câțiva ani, românii miorlăiau pe capete că vor în UE, se pare că în curând se vor cere afară. Dacă grecii sunt doar la un pas de a-și băga țara în faliment, în afara zonei euro economia pare să fie ceva mai liniștită. Și iată cum, luând aminte la exemplul grecilor, polonezii au devenit pe zi ce trece tot mai conștienți de greșeala făcută prin intrarea în UE și par să nu mai fie dispuși la noi greșeli. Astfel că au amânat adoptarea monedei euro, dar nu au spus-o în gura mare. UE le cere țărilor candidate la zona euro un deficit bugetar de 3%. Polonezii aproape că au bătut palma pentru folosi și ei euroi. Acum, analiștii spun că polonezii și-au umflat artificial deficitul la 7,3%, tocmai pentru a evita diplomatic adoptarea monedei.</p>

<div class="article-divider"></div>

<h2>ANI, GARANȚIA AVERILOR BOIEREȘTI</h2>
<p>DREGĂTORII ȘI BOIERII S-AU PREGĂTIT DE CRIZĂ. S-AU ASIGURAT CĂ NIMENI NU LE MAI IA AVERILE LA SCOTOCIT. ȘI DACĂ CINEVA O VA FACE, TOTUȘI, ȘI ÎI VA PRINDE CU MÂȚA-N SAC, AU AVUT GRIJĂ SĂ NU PĂȚEASCĂ NIMIC. AGENȚIA NAȚIONALĂ DE INTEGRITATE, DREGĂTORIA CARE AR FI TREBUI SĂ ÎI IA LA ÎNTREBĂRI PE UNII CU PRIVIRE LA SORGINTEA BĂNETULUI DIN VISTIERIILE PERSONALE A RĂMAS FĂRĂ NOIMĂ. NOUA LEGE A ANI ZICE CĂ NU-I CHIAR ATÂT DE PENALĂ MINCIUNA DIN DECLARAȚIA DE AVERE ȘI CĂ BOIERII NU TREBUIE SĂ DEA SOCOTEALĂ PENTRU TABLOURI, BIJUTERII, ALTE GIUVAERICALE ȘI „BUNURI DE NATURĂ INTIMĂ”.</p>
<p>ȘI DACĂ BOIERUL NU POATE AJUNGE ÎN TEMNIȚĂ PENTRU AVERE NEJUSTIFICATĂ, LA CEL BUN SĂ MAI NĂSCOCIM ÎNCĂ O INSTITUȚIE? SĂ MAI TOACE DIN BUGET ȘI SĂ MAI AIBĂ VODĂ BĂSESCU CÂTEVA SLUGI ÎN HAITA DE ARNĂUȚI.</p>