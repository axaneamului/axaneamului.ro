---
title: Soluții de criză genocid la adresa pensionarilor și salariaților bugetari
date: 2010-05-01T04:00:00Z
year: 2010
month: 2010-05
authors:
  - alina-glod
series:
  - AXA ANUL III
#  - Axa 38
categories:
tags:
  - România sub asediu
images:
  - "images/0.jpg"
# showFirstImageInPostContent: false
pinned: false
featured: false
draft: false
---
<p>În numărul trecut menționam problema țăranilor hărțuiți prin piețe pentru a deveni peste noapte persoane fizice autorizate și a-și achiziționa cântare și îmi imaginam că mișelia statului, în căutarea disperată de cârpeală bugetară, se va opri aici… evident mă înșelam! Se pare că era doar începutul… Acum ticăloșia a prins nuanțe de rafinament hitleristo-stalinist și aflăm că, pentru obținerea celei de-a treia tranșe de împrumut de la UE, de 1,15 mld. euro, prin intermediului asasinului economic FMI, România va trebui să realizeze: „- o reducere cu 25% a salariilor, sporurilor și a altor plăți de natură salarială pentru toți salariații din sectorul public începând cu 1 iunie 2010, - raționalizarea în continuare a numărului de salariați din sectorul public în lunile următoare, - o reducere cu 15% a tuturor prestațiilor sociale, inclusiv a pensiilor și a alocațiilor de șomaj. Programele sociale ce nu sunt direcționate către grupurile dezavantajate ale societății vor contribui proporțional mai mult la această reducere, - o înghețare a pensionărilor anticipate începând cu data de 1 iunie 2010 și până la intrarea în vigoare a legii de reformă a sistemului de pensii. Pensiile noi de invaliditate vor fi acordate numai dacă acestea au fost în prealabil aprobate de echipele de evaluare medicală din Ministerul Muncii, - reducerea transferurilor către autoritățile locale în valoare de 0,3% din PIB, extinderea bazei de impunere pentru impozitul pe venit pentru a include și tichetele de masă, veniturile din câștigurile de capital, inclusiv dobânzile la depozitele bancare, și plățile compensatorii, precum și eliminarea scutirilor de la impozitul pe venit acordate programatorilor din domeniul IT.”<a id="note_1" href="#note_def_1" class="axa-note"><sup>1</sup></a> Pentru ca dezastrul să fie cât mai complet potrivit înțelegerii cu Comisia Europeană, guvernul României va trebui să ia măsuri privind privatizarea sau închiderea SC Termoelectrica și privatizarea SN de Transport Feroviar CFR Marfă S.A. și adoptarea, în termen de 30 de zile, a unui acord multianual de performanță între Ministerul Transporturilor și agențiile de implementare dar și „raționalizarea” numărului de spitale și școli și introducerea sistemului de coplată pentru serviciile medicale, cu specificarea unui plafon pentru scutirile de la obligația de a efectua aceste plăți.</p>
<p>Într-un cuvânt, putem spune că, dacă anul trecut se discuta despre necesitatea luării sau nu a împrumutului – subliniind că se putea depăși criza și fără acesta, vedem acum că acest pas făcut nu conduce decât la agravarea situației țării prin intermediul „înțelegerii” dintre guvernul ticăloșit și laș de la București… condus de oricine altcineva decât de premier… și FMI, purtător de dezastre și nenorociri în numele UE și nu numai… Cum s-au gândit că nu mai este nevoie de cetățeni… și mai ales de instituțiile statului<a id="note_2" href="#note_def_2" class="axa-note"><sup>2</sup></a>, și-au propus decimarea fără discriminare a tuturor pensionarilor și angajaților bugetari. Ce își poate dori mai mult actuala camarilă politică națională și internațională decât un stat slab cu angajați puțini, prost plătiți, manipulabili și șantajabili și pensionari care mai bine nu ar mai fi…? Nu este oare visul de aproape două mandate ale Președintelui care ne ura până nu demult ironic „să trăiți bine!”? Oare de ce nu-i trimite pe acești pensionari pe o plută de polistiren în largul Mării Negre?… Ar fi prea sinistru spectacolul pentru privirile unui marinar?… De ce oare nu începe domnia sa cu cei apropiați… părinți, unchi, mătuși, bunici?… Oare ar avea curajul să-i privească în ochi?… Cât cinism și obrăznicite plus încălcarea gravă a Constituției și legilor în vigoare, inclusiv a Codului Muncii pentru salariații bugetari!… Oare când vom vedea demisia în bloc a acestor guvernanți corupți și lași? Te uiți pe declarațiile de avere a acestor „iluștrii” ministeriabili și te ia amețeala!… De aici trebuia să-și înceapă „activitatea” ANI, DNA, CNSAS și altele asemenea para-instituții, ce se substituie poliției și procuraturii,… Atunci am fi avut stat de drept! Și poate doar atunci când vom vedea că lucrurile intră în normal și că principalii „teroriști” financiari ai acestui popor se află în spatele gratiilor, am crede că putem fi apărați de abuzuri prin instituțiile statului și am putea crede, ca cetățeni, în măsurile propuse și ni le-am asuma și noi ca popor de rând! Până atunci… vedem doar spolierea cetățeanului, sărăcirea și umilirea lui publică!</p>
<p>Oare de ce nu se realizează tot din „solidaritate” o „chetă” generală a celor 16 miniștrii și a domnului prim-ministru a câte 100.000 de euro fiecare (un mizilic, dacă privim declarațiile de avere!)… în total, s-ar strânge 1,7 milioane euro… (adică o binevenită gură de oxigen, pentru încă 1-2 luni, pentru toți cei 5,694 mil. pensionari) plus reducerea tuturor cheltuielilor absurde din ministere (pe aparaturi, consumabile, perdele, deplasări, reclame stupide, investiții aberante megalomane și nesimțite etc) și „externalizarea” diverselor servicii publice către firme căpușă ale acestor „demnitari” ?! oare de ce, nu vedem aceste lucruri petrecându-se??? Pentru că nu se vrea!… Pentru că suntem conduși de incompetenți și lași… Corupți și coruptibili… Într-un cuvânt nevertebrate!</p>
<p>Se reclamă adesea că aparatul bugetar este supra-dimensionat și că numai în perioada 2006-2008 s-au angajat aproximativ 250.000 de bugetari… Unde sunt aceștia?… Cu siguranță nu în învățământ, cercetare și sistemul sanitar!… De unde, an de an, au plecat masiv… Poate îi regăsiți în agențiile guvernamentale, SIE, SRI, armată și alte asemenea, dragi guvernanți! …Și poate îi concediați!… Aceștia nu sunt altcineva decât pilele, nepoței și nepoțele, fini și nași! aceștia trebuie să dispară!… și nu cum s-a întâmplat până acum la fiecare „restructurare”, adică concedierea celor care își îndeplinesc cu sârguință sarcinile pe un salariu de nimic…! Altfel vorbim de bătaie de joc și nu de restructurare, iar rezultatul îl simțim în prezent și îl vom simți și în viitor, dacă situația se perpetuează!</p>
<p><strong>Soluții pentru ieșirea din criză nu sunt tăierile pensiilor și salariilor</strong>, care pe lângă caracterul ilegal și imoral nu sunt altceva decât găselnițe politice amatoriste, fără rezultat satisfăcător (nici măcar pe termen scurt!) pentru bugetul public, <strong>ci impozitarea pensiilor mari și foarte mari și a salariilor asemenea, impozitarea averilor mari și foarte mari</strong>, adică cu siguranță <strong>renunțarea la cota unică!</strong> De asemenea, <strong>introducerea unui TVA individualizat, particularizat pentru produse de lux și de bază</strong> (sau chiar TVA zero pentru produse alimentare de strictă necesitate!), <strong>oprirea clientelismului, fraudei, mitei, șpăgii în administrația publică centrală și locală, și oferirea unei baze legislative privind repatrierea averilor „depuse” prin diverse paradisuri fiscale</strong> (a se înțelege inclusiv recentele discuții privind întoarcerea în țară a capitalului românesc aflat în băncile elvețiene!), plus multe alte soluții de bun simț extrem de eficiente. Repatrierea, pe lângă neajunsurile legate de caracterul moral și chiar legal al afacerilor ce au determinat, de la bun început, „mutarea” fondurilor în paradisuri fiscale, are și nenumărate avantaje, importante, de altfel, pentru problemele bugetare actuale ale României. Printre acestea se pot enumera: - creșterea aproape imediată a încasărilor din taxe (un impozit de aproximativ 10% ar aduce, la un volum estimat de cel puțin 18-20 miliarde euro, un echivalent de 1,8-2 miliarde euro și ar face inutilă orice îndatorare suplimentară față de UE și FMI), - întoarcerea în țară a fondurilor pe care autoritățile oricum nu le pot urmări și nici readuce pe teritoriul național prin metode legale, fonduri ce pot constitui o bază consistentă pentru relansarea economică - se îmbunătățește conformarea voluntară a contribuabililor după perioada „derogării” prin faptul că o dată luate în evidența fiscului, persoanele aflate în această situație vor avea veniturile mai bine controlate și impozitate etc.</p>
<p>La capitolul, alte soluții de bun simț se pot regăsi: - scoaterea la licitație publică a unor bunuri din patrimoniul ministerelor care pot acoperii o bună parte din golurile bugetare (ex. limuzine, aparatură performantă, etc.), - stoparea risipei și disprețului față de banul public, concedierea persoanelor ineficiente din funcțiile de conducere, - simplificarea activității și eliminarea cheltuielilor adiționale (limitarea/eliminarea suportării din buget a cheltuielilor de transport, diurne, investiții publice, cheltuieli cu concediile, tarife de dumping pentru angajații instituțiilor publice guvernamentale pentru cantină și cazare etc.).</p>
<p>În concluzie, „grasul” ce stă în spatele „slabului” nu este altul decât actuala conducere portocalie a statului care apasă pe grumazul pensionarilor, a bugetarilor de rând și a companiilor de cel puțin 6 ani de zile, încercând să antagonizeze sectorul privat contra sectorului public în loc să efectueze reale reforme și „să umble” la nivelul vârfului instituțional, la clientela politică, la hoția și corupția generalizată!</p>
<p>Implementarea <i>ad literam</i> a cerințelor UE, prin „comisarii” FMI, nu înseamnă decât sărăcirea, umilirea și exterminarea suplimentară a populației vârstnice din România, umilirea funcționarului de rând și așa „extrem” de motivat financiar în a-și face „curat” meseria, vânzarea ultimelor „relicve” ale unui stat puternic (sistemul feroviar și a domeniului energetic), distrugerea totală a sistemelor de educație și sanitar prin reducerea numărului de scoli și respectiv spitale - deci o populație mai puțin „ajutată” să supraviețuiască și să se dezvolte …inclusiv fizic și intelectual, într-un cuvânt, aducerea haosului grecesc pe meleagurile noastre! Felicitări dragi guvernanți… pentru că v-a luat doar 6 ani să ne aduceți la sapă de lemn! Trăim atât de „bine” încât vă dorim același bine și dvs.! <strong>Doamne, întoarce-i la bunătate și înțelepciune pe toți vrășmașii poporului român!</strong></p>
<hr>
<h2>Note</h2>
<p><a id="note_def_1" href="#note_1" class="axa-note-def"><sup>1</sup></a> Sursa: „MEMORANDUMUL SUPLIMENTAR DE ÎNȚELEGERE între Uniunea Europeană și România", (Al doilea addendum la Memorandumul de Înțelegere). Memorandumul este semnat de premierul Emil Boc, de guvernatorul BCR, Mugur Isărescu și de comisarul Olli Rehn și nu cum v-ați aștepta, potrivit ieșirilor la rampă, de președintele Traian Băsescu și de reprezentantul FMI, Jeffery Franks.</p>
<p><a id="note_def_2" href="#note_2" class="axa-note-def"><sup>2</sup></a> Idee preluată recent și de un alt „specialist” economic Dinu Patriciu care vede „Vânzarea rapidă a ceea ce a mai rămas de la stat, începând cu cărămizile din zidurile instituțiilor administrative” precum și multe alte ticăloșii și cinisme pentru populația acestei țări.</p>
