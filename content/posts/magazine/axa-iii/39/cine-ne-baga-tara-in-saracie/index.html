---
title: Cine ne bagă țara în sărăcie
date: 2010-05-16T14:00:00Z
year: 2010
month: 2010-05
authors:
  - ciprian-bojan
series:
  - AXA ANUL III
#  - Axa 39
categories:
tags:
  - Haiduci–m–aș și n–am cui
images:
  - "images/0.jpg"
featured: false
pinned: false
---
<p>Pensionarii vor face foamea, iar pe slujbașii din dregătorii îi va perpeli sărăcia. Și toate astea pentru că pe boieri nu i-a dus capul să conducă dregătoriile. Bașca, dacă iobagii se vor răscula, îi paște osânda domniei, că de acum încolo sărăcia pe la noi e literă de lege și cine se ridică împotriva ei e judecat pentru „securitate națională”.</p>
<p>Tocmai când pornisem a buchisi rândurile acestea și mă pregăteam să-i ard o săpuneală ciocoiului Boc, m-am poticnit de o întrebare. Un bun prieten mă luase la rost și parcă mi-a tăiat avântul. „Dat ce-ai cu el, frățioare?”, își începuse el pledoaria. „Nu vezi că-i mic și-l doare? Și apoi chiar crezi că-i el vinovat pentru sărăcia din casele iobagilor?”. Mi-am zis că omul acesta are dreptate. Și zău că da! Boc încasează înjurăturile tuturor românilor, iar boierii neaoși șed ghiftuiți sub pavăza anonimatului. N-are cine să-i ia de bărbi și să-i arunce la mila poporului, pentru că n-are cine să le dea de urme.</p>

<h2>Unde-s vinovații?</h2>
<p>Cum putem să putem să dăm de urma celor care ne-au sărăcit? Simplu! Căutându-i pe cei care s-au îmbogățit din sărăcia celor mulți. I-au jefuit pe americani, iar acum s-au întins peste Europa. Haiducul nu crede în conspirații, el le simte. Jean-Claude Trichet, vistiernicul Băncii Centrale Europene s-a luat cu mâinile de cap, zărind cum sărăcesc neamurile din Occident de pe o zi pe ala. „Piețele financiare se află în cea mai proastă situație de la Primul Război Mondial”, se plângea el, în aceeași zi în care piticul Boc îi nenorocea pe pensionarii de la noi. Și tot în aceeași zi, doamna nemților, Angela Merkel, și regele franțuzilor, Nicolas Sarkozy, îi amenințau pe boierii speculatori să-și țină labele deoparte de pe banii europenilor. Culmea, simultan, senatorii americani au intrat în forță peste trustul Goldman Sachs, pentru că ar fi hăcuit economia Greciei.</p>

<h2>Rețeta de sărăcire a grecilor</h2>
<p>Cam ciudată potriveala pentru o singură zi. Și pentru a ne dumiri cum stă treaba asta cu sărăcirea unul popor, să vedem cum s-au ars grecii. Neam de comercianți isteți, elenii au ținut morțiș să se scalde în bogățiile Europei. Pentru ca treaba să le iasă, aveau nevoie să folosească aceleași monede ca și restul europenilor. Numai că au fost nevoiți să mintă, zicându-le stăpânilor de la UE că au o economie solidă, la fel ca nemții și franțuzii. Și s-au pus pe luat bani cu camătă de la toți zarafii din lume. N-au luat decât vreo 30 de miliarde de euro și trebuiau să dea îndărăt vreo 60 de miliarde. O nimica toată! Numai că aceeași cămătari au întrat pe piețele internaționale și au început să se vândă masiv bani europeni. Manevra asta a dus la devalorizarea monedei euro, punctul de rating al Greciei s-a dus de-a dreptul în noroi, iar dobânda la camătă a prins aripi.</p>
<p>Și iacă așa, pentru că s-au bucurat de 30 de miliarde de euro, grecii s-au trezit peste noapte cu o datorie de peste 100 de miliarde. Carevasăzică, elinii trebuie să dea de pomană 70 de miliarde, într-o țară în care numai plajele și caprele mai bagă un ban în vistierie. Și ca să strângă tot bănetul, boierii de pe la ei s-au și pus pe jupuit poporul. Pentru că-n lume mai sunt și economiști lucizi, William Engdahl și-a dat seama de la bun început de cât de periculoasă este joaca cu banul. „Întregul atac asupra Greciei a fost o strategie pentru a schilodi sau a încerca să schilodească singura valută din toată lumea care poate fi o concurență pentru dolar”, zicea el.</p>

<h2>Cum se fură din vistieriile lumii</h2>
<p>Haiducul scoate flinta la boier, îl lasă cu buzunarele goale și-și împarte câștigul cu văduve și orfani. Cu o simplă semnătură, cămătarii fac ca banii să-și piardă valoarea, iar văduvele și orfanii sărăcesc pe capete. E îndeajuns ca unii de talia lui Soroș sau Goldman să se pună pe vândut euro, iar cum bancherii sunt ca oile, toată lumea îi va copia. Când toți vând, moneda euro își pierde valoarea. Cămătarii șed tihniți și așteaptă să le scadă valoarea, și cumpără euroi îndărăt. Și iacătă așa își dublează stocul de euro. Culmea e că lumea n-are legi să-i azvârle la ocne pe cei care fură bănet prin vicleșug. Octogenarul Soroș își savurează liniștit averea, deși din 1992 ar fi trebuit pus în jug.</p>
<p> Într-o singură zi, „Miercurea Neagră”, a golit Banca Angliei, și a câștigat 1,1 miliarde de dolari. Prin 1998 și-a băgat labele și prin vistieria japonezilor și mexicanilor și a mai încercat să-i sărăcească și pe ruși. Anul acestea, numai de pe spinarea grecilor a încasat 4 miliarde de dolari și mai vrea să-i sărăcească și pe români.</p>

<h2>Nu muncești, deci… n-ai</h2>
<p>Revenind la discuția de la început despre Boc. Zicea bunul meu prieten că dregătorul n-are nici o vină și că-i un soi de viețuitoare blajină. Aș fi tentat să-i dau dreptate, deși când mă gândesc cum a hăcuit veniturile pensionarilor îmi vine să-l iau de ciuf. Poate fi el nevinovat de sărăcirea noastră, dar e vinovat că ne-o adâncește.</p>
<p>Ca să-i deslușim vina, să o luăm îndărăt pe firul crizei. Prima dată, criza i-a pălit pe samsarii imobiliari. S-a construit prea mult, prețurile caselor au luat-o la vale și treaba asta a cutremurat ușor băncile. Bancherii s-au scuturat repede de praf și criza a trecut în sectorul public. Adică deficitul public se adâncește, dregătoria n-are bani pentru pensionari. și slujbași. În acest punct suntem acum, iar d-aici treburile țării o pot lua în două direcții. Pe de o parte, boierii îi pot jupui pe amărâți prin biruri mari sau remunerații mici. Pe de altă parte, por încuraja munca, ca să facă omul de rând un ban bun și pentru mersul țării. Se pare că ai noștri au ales s-o ia pe prima cale, sărăcirea tuturor. Când toți iobagii sunt săraci, n-au bani de cheltuit și dacă omul de rând nu cumpără mai nimic, ciocoii sărăcesc și ei la rândul lor. Ciocoiul sărăcit își bagă fabrica în faliment și își aruncă muncitorii pe drumuri. Iar din grămada asta de falimente câștigă numai cămătarii, care după ce și-au înzecit averile pot cumpăra fabricile pe nimic.</p>
<p>Prin anii '30, când lumea se mai chinuia în criză, Roosevelt a născocit politica „New Deal”, punându-i pe americani la muncă, iar Hitler le-a dat șomerilor lopeți ca să-și facă autostrăzi și să-și pună economia în mișcare. Boierii noștri îi pun pe iobagi să facă foamea și să stea degeaba, așteptând cu gurile căscate aterizarea parei mălăiețe.</p>

<div class="article-divider"></div>

<h2>ORB ȘI SURD…</h2>
<p>BOC MAI ESTE VINOVAT ȘI CĂ NU ASCULTĂ DE POPOR. ORB ȘI SURD, EL EXECUTĂ BÂJBÂIND ORDINELE CĂMĂTARILOR INTERNAȚIONALI. DUPĂ UN SONDAJ RECENT (MYJOB), DOAR VREO 2% DINTRE ROMÂNI MAI CRED CĂ POLITICA DE AUSTERITATE A STRÂNGERII CURELEI NE VA SCOATE DIN CRIZĂ. PESTE JUMĂTATE DINTRE ROMÂNI SUNT FERM CONVINȘI CĂ DECIZIILE LUI BOC îl VOR SĂRĂCI ȘI MAI MULT PE CEI CARE SUNT DEJA SĂRACI LIPIȚI PĂMÂNTULUI. UN SFERT ZIC CĂ AUSTERITATEA VA ADUCE ȘOMAJUL LA COTE EXPLOZIVE ȘI TOT UN SFERT SUNT DE PĂRERE CĂ VOM AVEA TOT MAI MULȚI EVAZIONIȘTI.</p>
<p>ȘI DACĂ AR ZICE BOC CĂ ROMÂNUL DE RÂND E PROST ȘI GÂNDEȘTE STRÂMB, AR TREBUI SĂ APLECE URECHEA LA VORBELE LUI NOURIEL ROUBINI, EXPERTUL CARE A PREVĂZUT CRIZA ECONOMICĂ. OMUL ACESTA A VENIT LA BUCUREȘTI ȘI A SPUS PRINTRE DINȚI: „MĂRIȚI PRODUCTIVITATEA ȘI FACEȚI REFORME ORIENTATE CĂTRE PIAȚĂ”. ADICĂ ROMÂNUL SĂ TREACĂ LA MUNCĂ, PENTRU CA DREGĂTORIA SĂ NU MAI IA BANI CU CAMĂTĂ.</p>