---
title: Umbra papei bântuie prin Europa
date: 2010-05-16T13:00:00Z
year: 2010
month: 2010-05
authors:
  - ieromonahul-fotie
series:
  - AXA ANUL III
#  - Axa 39
categories:
tags:
images:
# showFirstImageInPostContent: false
pinned: false
featured: false
draft: false
---
<blockquote class="blockquote">
  <p class="mb-0">„Am refuzat să fiu prezent la manifestările primirii lui”</p>
  <footer class="blockquote-footer">Mitropolitul Athanasios de Lemesou</footer>
</blockquote>

<h2>Interviu luat de Antigona Solomonidou Drousiotou</h2>
<p><span class="p-first-word">M</span>itropolitul Athanasios de Lemesou își delimitează poziția sa de poziția oficială a Bisericii Cipriote referitoare la vizita papei Benedict în Cipru. Declară cu curaj că este împotrivă, argumentând că papismul este o erezie și că această vizită a întâistătătorului Bisericii Catolice va scandaliza sufletele nevinovaților creștini binecredincioși. În același timp, subliniază că nu trebuie să aibă loc nicio necuviință, nicio grosolănie, niciun comportament urât. Cu toate acestea, el însuși declară că nu va fi prezent la manifestațiile primirii.</p>

<p class="fst-italic">De ce scandalizează Biserica și turma ei apropiata vizită în insulă a papei Benedict al XVI-lea?</p>
<p><span class="p-first-word">C</span>red că vizita papei în Cipru va crea destule probleme de conștiință multor creștini evlavioși. Ar fi fost mai bine să nu vină, pentru că eu cred că nu ne va folosi cu nimic, în primul rând pentru că n-am văzut până acum vreo intervenție pozitivă a Vaticanului în ceea ce privește chestiunile noastre etnice. Deja a provocat o mare neliniște de care nu aveam nevoie în aceste clipe.</p>

<p class="fst-italic">Suntem în pericol din cauza a ceva?</p>
<p><span class="p-first-word">N</span>u zic că suntem în pericol că vine papa; noi nu ne vom trăda credința noastră, nici nu va cădea Biserica Ortodoxă. Mai simplu, a dat pretext diferitelor cercuri ale vechilor calendariști să ne judece că suntem îngăduitori, că am cedat de la principiile credinței ortodoxe și s-au creat destule semne de întrebare la suficient de multă lume. Desigur, papa a fost invitat de către președintele statului și arhiepiscopul și-a dat consimțământul.</p>

<p class="fst-italic">Ați discutat subiectul acesta în Sfântul Sinod?</p>
<p><span class="p-first-word">L</span>a ultimul Sfânt Sinod s-a pus problema prezenței noastre sau nu la manifestările cu papa. Eu am refuzat să fiu prezent și am spus că nu am știut nimic. Am aflat de venirea papei din ziare.</p>

<p class="fst-italic">De obicei aflați noutățile din ziare?</p>
<p><span class="p-first-word">A</span>rhiepiscopul Ciprului are privilegii lărgite și desigur nu vrem să intre în datele noastre. Ne păstrăm însă dreptul nostru personal să spunem că nu am știut că va veni papa și că, dacă ne-ar fi întrebat, eu personal aș fi declarat nu, deoarece va crea sminteală în sufletele nevinovaților și evlavioșilor creștini ortodocși, așa cum și vedem că se întâmplă.</p>

<p class="fst-italic">Nu trebuie să existe o comunicare între Biserici? Trăim în secolul XXI, suntem în Uniunea Europeană…</p>
<p><span class="p-first-word">D</span>ialoguri putem să întreținem cu orice om și cu atât mai mult cu eterodocșii și cu cei de alte religii. Altceva este să ai dialog și altceva să-l primești pe papa ca episcop canonic, care pentru noi, ortodocșii, este eretic, despărțit de Biserică și deci nici episcop nu este.</p>

<p class="fst-italic">Din pricina schismei?</p>
<p><span class="p-first-word">A</span> fost înlăturat acum zece secole din Biserică, nu este episcop canonic, nu are nicio legătură cu realitatea Bisericii lui Hristos celei Una, Sfântă, Sobornicească și Apostolească. Una e să-l primești ca episcop canonic și altceva să dialoghezi cu el ca eterodox, cu scopul de a-i descoperi adevărul credinței și predaniei ortodoxe.</p>
<p>Patriarhul ecumenic s-a întâlnit cu papa și a început un dialog între Biserici. Așa cum am spus, dialogul nu este un lucru rău când se face în condiții corecte (sănătoase), dar este greșit să spunem acelor oameni că îi recunoaștem ca Biserică, că-l recunoaștem pe papa ca episcop, ca frate al nostru întru Hristos prin preoție și în credință. Acest lucru nu pot să-l accept, pentru că am spune minciuni, deoarece toți Sfinții Părinți învață cu acrivie contrariul. Papismul este erezie și cauza multor altor erezii care astăzi necăjesc lumea. Un sfânt contemporan, Sfântul Iustin Popovici, a spus că în istoria neamului omenesc au existat trei căderi tragice: a celui întâi zidit, Adam, a ucenicului lui Hristos, Iuda, și a papei, care, din prim episcop al Bisericii cum era, a căzut din credința apostolică, a fost despărțit de Biserica cea canonică și a târât după el o mulțime de oameni până astăzi.</p>

<p class="fst-italic">Papa ce zice despre ortodocși?</p>
<p><span class="p-first-word">P</span>apa a spus despre noi, ortodocșii, că suntem o Biserică nedeplină (cu lipsuri, ελλιπής). Dumnezeu unul este.</p>
<p>Da, Dumnezeu este unul și Biserica lui Dumnezeu este una, pentru că așa spunem în Simbolul de Credință: „Întru Una, Sfântă, Sobornicească și Apostolească Biserică". Această Una este Biserica Ortodoxă, nu există mai multe Biserici.</p>

<p class="fst-italic">Nu este egoism să considerăm că doar noi suntem?</p>
<p><span class="p-first-word">N</span>u este egoism. Atunci când, de pildă, spui că italienii nu sunt elini, lucru care este adevărat, nu-l insulți pe celălalt. Dar a spune celuilalt că nu contează că ești catolic și că toți aparținem aceleiași Biserici, asta înseamnă să-mi bat joc de el, din moment ce toți Sfinții Părinți ne învață că Una este Sfânta, Soborniceasca și Apostoleasca Biserică a lui Hristos.</p>

<p class="fst-italic">De ce este a noastră această Biserică și nu cea a papei?</p>
<p><span class="p-first-word">P</span>entru că Biserica Ortodoxă păstrează până astăzi credința Apostolilor și experiența Proorocilor neclintită. Papistașii (romano-catolicii), din nefericire, după ce au căzut din Biserică, au adăugat multe dogme eretice în credința lor, au schimbat Simbolul de Credință și, mai presus de toate, au făcut din papa reprezentantul prin excelență și unic al lui Dumnezeu pe pământ. Papa - spun ei - că este infailibil și că cine nu are comuniune cu papa nu are comuniune cu Dumnezeu. Oficial învață acestea, prin Conciliile lor.</p>
<p>Când adaugi în Simbolul de credință (Crez) lucruri pe care Sfinții Părinți nu le-au scris și multe alte erezii (κακοδοξίες), e o erezie. Aceasta este realitatea.</p>

<p class="fst-italic">Biserica Ortodoxă cum îi tratează pe eretici?</p>
<p><span class="p-first-word">C</span>u multă dragoste. Îl iubim pe papa, îi iubim pe papistași, după cum îi iubim pe toți oamenii, nu îi disprețuim, nu îi respingem ca persoane, dar nu acceptăm erezia, nu acceptăm erezia (reaua-slăvire), nu acceptăm rătăcirile. Pentru că îi iubim, trebuie să le spunem adevărul.</p>

<p class="fst-italic">Dar fiecare are adevărul lui.</p>
<p><span class="p-first-word">T</span>ocmai de aceea are loc dialogul, pentru a se demonstra pe baza izvoarelor istorice care Biserică a păstrat credința apostolică și experiența apostolică a sfinților.</p>

<p class="fst-italic">Credeți că dialogul poate aduce vreun rezultat?</p>
<p><span class="p-first-word">P</span>oate, dacă se desfășoară corect și cu condiții corecte. Din nefericire însă, așa cum se face astăzi, nu oferă vreun rezultat, de aceea dialoghează de atâția ani și nu am ajuns la nimic.</p>

<p class="fst-italic">Fiecare se ascultă pe el însuși?</p>
<p><span class="p-first-word">T</span>rebuie să dialogheze ghidați de Sfânta Scriptură, cu smerenie și iubire și cu scopul de a demonstra adevărul lui Hristos. Atunci, toate pot să se întâmple cu ușurință.</p>

<p class="fst-italic">Dialogul nu se desfășoară cu smerenie și dragoste?</p>
<p><span class="p-first-word">N</span>u știu, nu particip la dialoguri, dar din hotărârile care se emit, nu am văzut urmări importante. Dacă nu sunt de acord, nu înseamnă că produc dezordine și sunt în afara Bisericii.</p>

<p class="fst-italic">Există o mișcare care pune în circulație cărți împotriva papei și pregătește manifestații de protest.</p>
<p><span class="p-first-word">C</span>u toate acestea nu sunt de acord. Nici nu trebuie să se întâmple vreo necuviință, vreo grosolănie, vreun comportament urât. Dar una e să-ți spui părerea - doar trăim într-un stat democratic - și altceva să întreprinzi acțiuni necuviincioase. Cu curaj și înaintea tuturor spun: Eu nu sunt de acord cu venirea papei în Cipru și spun din tot sufletul meu că papa este eretic, nu este episcop, nu este creștin ortodox și acestea le zic Sfinții Părinți. Dacă greșesc, sunt gata să primesc mustrare, dar în baza Sfinților Părinți, nu în baza mentalității globalizării; dar nu înseamnă că, deoarece nu sunt de acord, produc neorânduială și sunt în afara Bisericii.</p>

<p class="fst-italic">Prin declarația Înaltpreasfinției Voastre nu turnați gaz peste foc celor care deja s-au smintit de venirea papei?</p>
<p><span class="p-first-word">N</span>oi, tot ce avem de spus, o spunem cu toată responsabilitatea și sinceritatea, nu turnăm gaz peste foc, dar nu vreau să mă prezinte ca pe unul care aș fi de acord și că aș accepta prezența papei în Cipru fără probleme de conștiință. Arhiepiscopul, în Sinod, într-un mod foarte democratic a luat act de faptul că noi nu suntem de acord.</p>

<p class="fst-italic">Ați fost de acord cu vizita Arhiepiscopului la Vatican?</p>
<p><span class="p-first-word">N</span>u am fost întrebat, dar nu e obligatoriu să ne întrebe. Am aflat din ziare. Ce a adus vizita sa la Vatican?</p>

<p class="fst-italic">Nu știu. Nu v-a informat?</p>
<p><span class="p-first-word">N</span>e-a informat, dar eu personal nu am arătat un interes deosebit. Papa întotdeauna spune cuvinte formale și formaliste, așa cum va spune și acum când va veni în Cipru; dar, în realitate nu va face nimic, pentru că nu este conducător al Bisericii, ci o persoană politică care nu poate să vină în contradicție cu regimurile politice. Când papa a apărat Biserica Ortodoxă? Am avut atâția ocupanți. Când ne-a apărat? Ca să nu spun că în timpul franco-crației (dominației catolice) am suferit din partea papilor și a bulelor emise de ei, prin care au urmărit dispariția noastră. În seara aceasta am sărbătorit pe cei treisprezece cuvioși mucenici din Kadara, care au fost uciși la porunca Vaticanului. Am fost timp de 400 de ani sub sclavie în timpul francocrației. A fost mai rea decât turcocrația. Dar nu că mă întorc înapoi, motivele pentru care mă opun astăzi sunt pur teologice. Când am fost hirotoniți episcopi, am jurat să păzim credința ortodoxă.</p>

<p class="fst-italic">Preoții care-l vor primi pe papa, nu vor păzi credința ortodoxă?</p>
<p><span class="p-first-word">A</span>postolul Pavel a spus că acela care mănâncă idolotite (cărnuri jertfite idolilor) să nu judece pe cel care nu mănâncă. Așa și eu: nu-i condamn pe cei care vor fi prezenți, dar nici nu vreau să fiu condamnat pentru că nu voi fi prezent.</p>

<h2>Vaticanul nu întreprinde acțiuni întâmplătoare.</h2>

<p class="fst-italic">Duminica trecută a fost citită în Biserici o enciclică din partea Sfântului Sinod în care se menționau la sfîrșit, nominal, toți Episcopii.</p>
<p><span class="p-first-word">N</span>oi toți am hotărât să se emită o enciclică către popor, pentru a-l ajuta să rămână unit cu Biserica, să nu-i asculte pe vechii calendariști care vor să rupă poporul de Biserica canonică. Ceea ce nu s-a clarificat este faptul că nu toți suntem de acord cu invitația făcută papei.</p>

<p class="fst-italic">De ce credeți că vine papa în Cipru?</p>
<p><span class="p-first-word">A</span>șa după cum știți, catolicii trec printr-o mare criză, cu toate aceste scandaluri care văd lumina publicității.</p>

<p class="fst-italic">Pederastia?</p>
<p><span class="p-first-word">N</span>u vreau să vorbesc despre asta, dar în fiecare zi, presa publică lucruri groaznice. Nu judec, dar papa crede că e primul și unicul vicar a lui Hristos pe pământ, și de aceea face astfel de misiuni.</p>

<p class="fst-italic">A spus că vrea să facă un pelerinaj, mergând pe urmele Apostolului Pavel.</p>
<p><span class="p-first-word">D</span>oar că Apostolul Pavel nu s-a plimbat cu un automobil blindat de 500 000 de euro, cum am citit că se va cumpăra de către guvernul cipriot, ca să-l plimbe două zile prin Cipru pe papa. Eu personal m-am scandalizat de această știre, și am spus că un automobil blindat nu e potrivit pentru vicarul lui Hristos. În mijlocul crizei economice să se pună tot pe umerii poporului aceste costuri.</p>

<p class="fst-italic">Comunicatul reprezentanților papali spune că papa vine în Cipru pentru promovarea principiilor și valorilor umane și creștine și că vrea să pășească pe urmele Apostolului Pavel, iar într-un spirit de fraternitate să se întâlnească cu Biserica Ortodoxă, având bune intenții.</p>
<p><span class="p-first-word">N</span>u ne îndoim de bunele lui intenții, măcar de-ar fi așa, măcar să se asemene Apostolului Pavel și să întâlnească bogăția Bisericii Ortodoxe. Ne rugăm să se întoarcă în Biserica Ortodoxă și să redevină episcop ortodox așa cum era înainte de Schismă. Aceasta e unica modalitate de unire și cea recomandată.</p>

<p class="fst-italic">Ce credeți că se ascunde în spate?</p>
<p><span class="p-first-word">V</span>aticanul nu întreprinde acțiuni întâmplătoare, nici mișcări neprofitabile. Orice ieșire a oricărui papă are ca scop să-l prezinte ca lider mondial al creștinismului. În această clipă nu este nici măcar episcop canonic, nici ortodox, așadar nu are nici un motiv să se prezinte ca prim episcop.</p>

<p class="fst-italic">Pot să se ascundă interese politice?</p>
<p><span class="p-first-word">N</span>u știu. Cred că nu vom avea niciun folos politic din vizita papei, ci doar foarte multe cheltuieli și o tulburare în conștiițele credincioșilor.</p>

<p class="fst-italic">Arhiepiscopul a spus că toți aceia care nu sunt de acord se vor așeza pe ei înșiși în afara Bisericii.</p>
<p><span class="p-first-word">N</span>u am în față declarațiile Preafericitului, dar nu cred că cel care nu este de acord cu vizita papei se situează în afara Bisericii. Eu nu sunt de acord și declar asta cu curaj și nu sunt în afara Bisericii. Biserica, precum însuși Arhiepiscopul subliniază, are un regim democratic și una e să nu fim de acord politicos și altceva să provocăm neorânduieli. Arhiepiscopul își cunoaște foarte bine limitele.</p>

<p class="fst-italic">Sfântul Sinod acceptă alt punct de vedere?</p>
<p><span class="p-first-word">A</span>rhiepiscopul este un om democrat și respectă opiniile noastre, și cu multă dragoste ne întâmpină pe toți.</p>

<p class="fst-italic">Dar cum poate să fie democrat un om care a fost ales arhiepiscop în felul în care a fost ales? Formal a fost ales cu o majoritate canonică, însă în realitate modul alegerii lui nu a fost unul democratic.</p>
<p><span class="p-first-word">S</span>ă nu revenim aici, poziția mea personală este delicată, și nu voi comenta subiectul. Pot însă să spun că, în Sinod, Arhiepiscopul se comportă cu noi democratic; nu simt că nu respectă opiniile noastre. Ne ascultă.</p>

<p class="fst-italic">Și la sfârșit face ceea ce vrea.</p>
<p><span class="p-first-word">N</span>u, de multe ori cedează în fața opiniei Sinodului, chiar dacă el însuși are o altă opinie.</p>

<p class="fst-italic">Noul Statut de Funcționare al Bisericii s-a făcut într-un mod democratic?</p>
<p><span class="p-first-word">N</span>u l-a întocmit Arhiepiscopul, ci o comisie alcătuită din sinodali și s-a pus aprobat în repetate întruniri ale Sfântului Sinod. Hotărârile se iau conform principiului majorității.</p>

<p class="fst-italic">Ai impresia că a fost întocmit cu scopul de a vă exclude de la o eventuală revendicare a tronului archiepiscopal.</p>
<p><span class="p-first-word">D</span>oresc ca Dumnezeu să dea mulți ani arhiepiscopului și să nu aibă loc alegeri arhiepiscopale în curând.</p>

<p class="fst-italic">El însuși a spus că va rămâne în tronul archiepiscopal doar cinci ani, adică până la sfârșitul lui noiembrie 2011.</p>
<p><span class="p-first-word">S</span>fânta Scriptură spune că o mie de ani sunt ca o singură zi! Despre ce va face, trebuie să răspundă el însuși. Eu doresc să nu intrăm curând în aventura alegerilor arhiepiscopale. Fiecare arhiepiscop se alege de către pronia lui Dumnezeu și nu din perspective umane. Dacă Dumnezeu vrea să devină arhiepiscop X sau Y, mâine va deveni, chiar dacă noi oamenii vrem să-l împiedicăm. Scopul vieții noastre nu este să devenim arhiepiscopi.</p>

<p class="fst-italic">Care este scopul vieții dumneavoastră?</p>
<p><span class="p-first-word">S</span>ă ne mântuim, să fim aproape de Dumnezeu, să-L iubim pe Dumnezeu și pe frații noștri.</p>

<p class="fst-italic">Simțiți că Arhiepiscopul încearcă să joace un rol de etnarh al Bisericii?</p>
<p><span class="p-first-word">N</span>u cred că are o astfel de intenție. De altfel, el însuși, personal, a renunțat la titlul de etnarh din titulatură. Își cunoaște foarte bine limitele, dar îi pasă și își iubește patria.</p>

<p class="fst-italic">De curând, chiar el a declarat că se încearcă, în mod organizat, știrbirea prestigiului și încrederii în Biserică sub pretextul îndatorării față de stat.</p>
<p><span class="p-first-word">D</span>acă a vorbit în felul acesta, este o declarație foarte serioasă, care trebuie studiată și trebuie avută în vedere de către toți.</p>

<p class="fst-italic">Sunteți de acord că Biserica trebuie să plătească vechile ei datorii către stat, cele 163 de milioane?</p>
<p><span class="p-first-word">N</span>u facem parte din comisia care s-a ocupat cu tema aceasta. Dacă într-adevăr, în temeiul legii, Biserica este datoare statului, atunci trebuie să plătească. Dacă însă, legal, nu este datoare, atunci poate să trateze tema cu discernământ, având în vedere situația de criză prin care trece poporul nostru. Biserica este datoare să fie foarte atentă în declarațiile și acțiunile care ar putea provoca sensibilitatea publică. Dar de cealaltă parte, și statul e dator să fie clar și să nu păcălească poporul, zicând că Biserica nu plătește impozitele.</p>

<p class="fst-italic">Păcălește poporul?</p>
<p><span class="p-first-word">C</span>ând zice că Biserica nu plătește este greșit, pentru că Biserica plătește.</p>

<p class="fst-italic">Mitropolia de Lemesou respinge sau nu impozitarea profiturilor capitalizabile?</p>
<p><span class="p-first-word">E</span>u nu cunosc acești termeni economici. Când vindem vreo proprietate, ne plătim în mod normal toate impozitele. Noi nu avem afaceri, care să ne aducă vreun câștig, noi nu avem hoteluri sau ateliere, nu am făcut investiții, de aceea și situația noastră economică e dezastruoasă.</p>

<p class="fst-italic">De unde provin veniturile dvs.?</p>
<p><span class="p-first-word">D</span>in chiria unui imobil, din darurile oamenilor care iubesc Biserica și din vânzarea unor terenuri.</p>

<p class="small">(sursa: <a class="text-decoration-underline" href="http://vatopaidi.wordpress.com/2010/05/23/η-επίσκεψη-πάπα-σκανδαλίζει-τους-πιστ/" target="_blank">http://vatopaidi.wordpress.com/2010/05/23/η-επίσκεψη-πάπα-σκανδαλίζει-τους-πιστ/</a>)</p>

<div class="article-divider"></div>

<blockquote class="blockquote">
  <p class="mb-0">„În afara Bisericii toți acei clerici care nu ascultă…”</p>
  <footer class="blockquote-footer">Arhiepiscopul Hrisostomos al Ciprului</footer>
</blockquote>

<p>În interviul pe care l-a dat ziarului „Φιλελεύθερος” – 16/5/2010, Arhiepiscopul Ciprului Hrisostomos al II–lea, referindu-se la vizita papei în Cipru, a spus: „Este iminentă vizita papei. Vor exista caterisiri, dacă unii clerici vor reacționa”.</p>
<p>Sinodul a hotărât unanim să se adreseze poporului. S-a emis o enciclică și s-a citit azi, duminică, în toate bisericile din Cipru și se va reciti în ultima duminică înainte de a veni papa. Întregul nostru popor trebuie să fie informat, iar clericii noștri sunt datori să vadă ce zice episcopul lor, Biserica conducătoare. Nu poate fiecare să-și facă propria Biserică și să ridice steagul în Biserică. Datorează ascultare Bisericii conducătoare, administrative, Sinodului. Nu se poate ca Sinodul să poruncească ceva și clericii să nu asculte. Toți aceia care nu ascultă sunt în afara Bisericii.</p>
<p class="small">(sursa: <a class="text-decoration-underline" href="http://aktines.blogspot.com/2010/05/blog-post_4319.html" target="_blank">http://aktines.blogspot.com/2010/05/blog-post_4319.html</a>)</p>

<div class="article-divider"></div>

<h2>Ierarhi boicotează vizita papei în Cipru</h2>

<h4>Levkosia:</h4>
<p>Pașii mitropolitului de Lemesou, care va lipsi de la festivitatea de primire a papei Benedict al XVI-lea la începutul lui iunie, vor fi urmați conform unor informații și de alți - cel puțin - patru arhierei. Este vorba <strong>despre mitropoliții Pavel de Kirineea și Varnava de Trimitunda, precum și de horepiscopii Hristofor de Carpasia și Nicolae de Amatunda</strong>, fără a fi exclus să-i urmeze și alții.</p>
<p>Mitropolitul Gheorghe de Pafos a declarat către «Φ», că în comunicatul Sfântului Sinod se face referință la faptul că papa este eretic, deoarece se subliniază că există diferențe dogmatice. „Oricine se diferențiază dogmatic de credința ortodoxă este considerat de către Biserica noastră eretic și asta este clar pentru toți cei care cunosc dogmatică”, a spus. Pe aceeași lungime de undă s-a situate prin declarațiile sale și horepiscopul Porfirios de Neapoli.</p>
Ambii însă, încearcă să arate că Ortodoxia nu este vătămată de discuții și contacte cu ereticii sau cu cei de alte religii. Cu toate acestea, subliniază că privesc foarte negativ prozelitismul pe care îl promovează biserica catolică prin așa numita uniație. Prin această metodă, episcopi cu aceeași înfățișare ca și episcopii ortodcși se prezintă ortodocși, dar îl pomenesc pe papa, împotriva credinței ortodoxe.

<h4>Una e papa, altceva președintele</h4>
<p>Membrii ai Sfântului Sinod susțin că, deoarece vizita papei este vizita unui șef de stat, nu sunt obligați să-l primească la sosirea sa în Pafos, cum vor face alți sinodali. Aceiași adaugă faptul că invitația adresată papei nu vine din partea Bisericii Ciprului, ci din partea președintelui statului și lucrul acesta le ușurează poziția.</p>
<p>Arhiepiscopul Hrisostomos al II-lea și-a exprimat părerea că unii membrii ai sinodului pot să participe la primirea papei în Pafos și alții să fie prezenți la vizita papei la Arhiepiscopie, unde va vizita camera arhiepiscopului Macarie și va ședea la masă. Horepiscopul Porfirios de Neapole a menționat că nici el nu consideră că acela care va fi de față la primire trădează credința, iar cel care nu va fi, o susține. Vizita papei nu constituie un eveniment religios, ci în principal politic, a adăugat horepiscopul. El însuși a menționat că se va afla la Arhiepiscopie, când va ajunge papa, și a adăugat că n-ar fi înțelept să plece de la Arhiepiscopie.</p>

<p class="small">(sursa: <a class="text-decoration-underline" href="http://thriskeftika.blogspot.com/2010/05/blog-post_25.html" target="_blank">http://thriskeftika.blogspot.com/2010/05/blog-post_25.html</a>)</p>
