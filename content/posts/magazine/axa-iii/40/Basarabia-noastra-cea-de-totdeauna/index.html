---
title: Revista presei de la Chișinău
date: 2010-06-01T12:00:00Z
year: 2010
month: 2010-06
authors:
  - stefan-plamadeala
series:
  - AXA ANUL III
#  - Axa 40
categories:
tags:
  - Basarabia noastră cea de totdeauna
images:
  - "images/0.jpg"
# showFirstImageInPostContent: false
pinned: false
featured: false
draft: false
---
<h2>Președintele fără de instrumente</h2>
<p>Mihai Ghimpu declară „ridicînd din umeri” că nu are instrumentele necesare pentru a combate corupția, aș vrea însă să îl atenționez că nu doar de instrumente duce lipsă „capul țării” ci el prin toate acțiunile și faptele de care dă dovadă ne arată că între el și funcția de președinte e o antinomie desăvîrșită, el săracul însă „nu are instrumente”.</p>

<h2>Ghimpu: „Nu am instrumente pentru a-i pune la respect pe cei corupți”</h2>
<p>Președintele interimar, Mihai Ghimpu, împărtășește părerea moldovenilor că oamenii de afaceri corupți, din anturajul fostului președinte Vladimir Voronin, ar trebui trași la răspundere de noua guvernare, dar ridică din umeri și spune că nu are instrumentele necesare pentru a realiza acest lucru. Ghimpu a declarat ieri, în cadrul unei emisiuni televizate de la postul public de televiziune, că nu poate să dea comanda că cetățeanul „x” sau „y” să fie tras la răspundere penală. „Instituțiile care ar trebui să facă asta, pe linie politică, nu aparțin Partidului Liberal, ci altor parteneri din Alianța pentru Integrare Europeană. Să fi avut oameni de la PL la aceste instituții, atunci puteam să intervin și se luau măsuri”, a menționat președintele interimar.</p>
<p>Totodată, Ghimpu a menționat că organele de anchetă investighează cazurile de corupție și urmează să fie trași la răspundere cei care au avut beneficii de pe urma guvernării comuniste, dar este foarte greu să acumulezi probe. „Sunt dosare foarte complexe și ar fi bine că acestea să fie documentate foarte minuțios”, a precizat președintele.</p>
<p>Referindu-se la evenimentele din aprilie 2009, Ghimpu a spus că nu e mulțumit cum decurge ancheta, iar dacă în viitorul apropiat nu vor fi date numele organizatorilor și celor care au devastat clădirile de stat, atunci nu o să mai tacă. „A trebuit să venim cu imagini despre ceea ce s-a întâmplat în noapte de șapte spre opt aprilie pentru ca Procuratura Generală să se miște din loc. Ei dacă au avut aceste imagini, imediat după producerea evenimentelor, atunci înseamnă că le-au ascuns și sunt părtași la ceea ce s-a întâmplat. Eu încă mai aștept rezultatele anchetei, dar dacă nu o să vină prea curând atunci nu o să mai tac”, a spus Mihai Ghimpu.</p>
<p>Președintele a mai spus că experții străini, care s-au documentat vis-a-vis de evenimentele din aprilie 2007, au prezentat deja un raport în acest sens, iar Parlamentul se va expune pe marginea acestuia.</p>
<p>(www.jurnal.md)</p>

<h2>„Exercițiu” de Vali Sterian</h2>
<p>Democrație în eternă constipație, aceasta e starea prin care trece clasa politică, după mai bine de un an s-au decis în sfîrșit să ne introducă în mașinărie - referendum la pachet cu alegeri, comuniști la pachet cu democrați și toate glazurate cu trădare și minciună.</p>

<h2>Decizia AIE - o palmă constituțională dată PCRM?</h2>
<p>După mai bine de jumătate de an de așteptări, Alianța pentru Integrare Europeana a făcut publică decizia finală vizavi de modul în care urmează a fi soluționată criza politica și constituțională din republică. Această decizie lasă PCRM fără o armă de bază - protestele față de eventualele încercări ale AIE de a tergiversa dizolvarea parlamentului și stabilirea datei alegerilor anticipate. Analistul politic Igor Munteanu susține că PCRM a căzut victimă a unui cerc vicios din care nu poate ieși pentru a se reforma și pentru că se teme mult de liderii săi. „Strategia anului 2010 a PCRM e copiată de pe cea din 2009 și e bazată pe proteste. Acestea sunt niște clișee la care acest partid nu poate renunța pentru că nu poate învăța lucruri noi. Strategia lor de bază era denunțarea anticonstituționalului. Ei nu pot probabil nici acum să accepte că acțiunile AIE și de această dată au fost în conformitate cu Constituția țării. De fapt, dacă acceptă, înseamnă că întreaga lor strategie nu-și mai are rostul”, a declarat Igor Munteanu în cadrul ediției de joi, 3 iunie, a emisiunii „Chestiunea Zilei” la Jurnal TV.</p>
<p>În același timp, analistul politic Oazu Nantoi consideră că PCRM este de vină nu doar pentru situația în care s-a pomenit partidul însuși, ci și pentru criza politică și constituțională creată. „Republica Moldova se bălăcește în această criză politică și merge la referendum și alegeri anticipate din cauza comportamentului distructiva al PCRM. Comuniștii au fost primii care au sfidat Uniunea Europeană. PCRM, începând din 2009, în preajma alegerilor din aprilie, a ales calea agresivității maxime posibile. Ultimul Barometru al opiniei publice arată cert că 75% din populație dorește alegerea directă a președintelui. Proiectul AIE este în conformitate cu așteptările societății și promisiunile electorale. PCRM trebuie să recunoască că a mers împotriva voinței populației și, în mod normal, să piardă”, spune Oazu Nantoi.</p>
<p>În ceea ce privește modificările în codul electoral în care, printre altele, se dorește scoaterea pragului electoral, acestea ar putea fi efectuate până la alegerile anticipate. „AIE deține destule voturi ca să modifice codul electoral între timp, mai ales că există o agendă și toți știm ce trebuie modificat”, consideră Igor Munteanu.</p>
<p>(www.jurnal.md)</p>

<h2>„Favoritul” Filat</h2>
<p>La următoarea loterie a minciunii V. Filat își dorește să fie favorit, cu ce scop însă? Să înlesnească faptul ca toți veneticii să își șteargă picioarele de țara noastră, să treacă cît mai adînc în rîndul trădătorilor de neam, prin simpla observare a faptelor ne dăm seama că așa va fi: Moldova - cîrpa celor din apus.</p>

<h2>Filat: „Îmi doresc să fiu favorit în Republica Moldova”</h2>
<p>Acum, că Alianța pentru Integrare Europeană a decis că alegerile parlamentare și cele prezidențiale vor avea loc în această toamnă, premierul Vlad Filat își dorește să fie preferatul alegătorilor din Republica Moldova. „Îmi doresc să fiu favoritul Republicii Moldova și al celor care aleg în Republica Moldova”, a declarat premierul Filat, într-un interviu pentru Hotnews.ro.</p>
<p>În context, Vlad Filat a menționat că Partidul Liberal Democrat nu a luat o decizie definitivă cu privire la candidatul PLDM la prezidențiale. „Nu am luat o decizie. Spuneam că urmează să medităm. Trebuie să facem calculele necesare pentru ca după participarea la alegeri în toamna acestui an să obținem rezultat maxim”, a explicat Filat.</p>
<p>Întrebat dacă îi face cu ochiul vreo funcție anume, pe care ar vrea s-o obțină după alegeri, premierul moldovean a menționat că niciodată nu s-a bătut pentru funcții. „Am ales, atunci când a fost nevoie, să-mi asum responsabilități. Și de această dată voi proceda la fel”, susține premierul.</p>
<p>Vorbind despre viitoarea guvernare a Republicii Moldova, Vlad Filat a ținut să menționeze că își dorește o guvernare liberal democrată. „Pentru mine este important ca Republica Moldova să aibă o guvernare liberal-democrată, care să poată oferi soluții țării”, a conchis premierul.</p>
<p>(www.jurnal.md)</p>

<h2>Luptele dintre lupii electorali</h2>
<p>Declarații peste declarații, indignare peste indignare - între Ghimpu și Filat începe să își arate colții de sub blana de oaie și rînjetul de lup. Inteligentă a fost mișcarea lui Filat de a-l pune în față pe Ghimpu - cel care prin perlele sale și-a atras antipatia tuturor, în timp ce în umbra marelui Ghimpe prim ministrul Filat își construiește labirintul al cărei rezolvare doar el o cunoaște.</p>

<h2>Ghimpu s-a supărat pe Filat: Să nu mai fie atacat primarul general</h2>
<p>Președintele interimar, Mihai Ghimpu, s-a arătat foarte supărat de faptul că premierul Vlad Filat l-a atacat pe primarul Dorin Chirtoacă, despre care a spus că ar trebui să se preocupe de trebuirile municipiului și nu merită să se discute despre activitatea sa. „Noi trebuie să discutăm probleme importante în stat și nu despre ceea ce se întâmplă în municipiul Chișinău. Există primar general care trebuie să administreze treburile orașului”, a spus Filat.</p>
<p>În replică, Mihai Ghimpu a menționat că dacă primarul general va mai fi atacat, atunci Partidul Liberal va alege propria tactică în campania electorală. „Să nu se mai spună că este ceva lipsit de importanță și că primarul general nu merită atenție și să fie lăsat într-o parte”, a sărit ca ars Ghimpu, în cadrul unei emisiuni televizate. Chiar dacă a spus că va alege propria tactică în alegerile anticipate, iar pe urmă va discuta cu ceilalți membri ai Alianței pentru Integrare Europeană (AIE), președintele interimar s-a domolit și a reiterat că are drept obiectiv menținerea Alianței și alegerea unui președinte.</p>
<p>(www.jurnal.md)</p>

<h2>Premierul Filat l-a șicanat pe președintele interimar, Mihai Ghimpu</h2>
<p>Premierul Vlad Filat este nemulțumit de faptul că „unii” discută, la nivel de stat, despre bariere și averile familiei Voronin, atunci când sunt lucruri mult mai importante pe agendă, cum ar fi inițierea negocierilor privind liberalizarea regimului de vize pentru cetățenii moldoveni. Filat nu a dat nume, dar ținta atacului său a fost președintele interimar Mihai Ghimpu, care săptămâna aceasta a convocat o ședință, cu participarea ministrului Afacerilor Interne, procurorul General și directorul Serviciului de Informații și Securitate, în cadrul căreia s-a discutat despre bariera de pe strada Ciocârliei și averile familiei Voronin. „Noi discutăm probleme importante în stat, iar alții poartă discuții statale despre strada Ciocârliei”, a fost reacția lui Filat, în cadrul ședinței de astăzi a Guvernului.</p>
<p>În cadrul aceleiași ședințe, când se discuta despre faptul că Curtea de Apel Economică a inițiat procedura de faliment a Companiei Red Nord, premierul l-a mai „înghimpat” odată pe Mihai Ghimpu. „Noi nu trebuie să lăsăm așa lucrurile. Știm cine-s actorii în această afacere. Să nu ne trezim, iarăși, că se găsește cineva responsabil de această problemă, care nu are nimic comun cu această chestiune”, a spus premierul.</p>
<p>De menționat că, acum câteva zile, președintele interimar, Mihai Ghimpu, s-a arătat foarte supărat de faptul că premierul Vlad Filat l-a atacat pe primarul Dorin Chirtoacă, despre care a spus că ar trebui să se preocupe de trebuirile municipiului și nu merită să se discute despre activitatea sa. În replică, Ghimpu a menționat că dacă primarul general va mai fi atacat, atunci Partidul Liberal va alege propria tactică în campania electorală. „Să nu se mai spună că este ceva lipsit de importanță și că primarul general nu merită atenție și să fie lăsat într-o parte”, a sărit ca ars Ghimpu, în cadrul unei emisiuni televizate.</p>
<p>(www.jurnal.md)</p>

<h2>În timp ce satul arde, babele se piaptănă</h2>
<p>Un politolog din Ucraina ne arată cît de „bune” sunt relațiile dintre statele vecine și cît de mult bine ne doresc vecinii de la răsărit - Transnistria folosită ca monedă de schimb sau ca instrument de șantaj între ambițiile geopolitice ale lor, însă președintele Ghimpu dînd dovadă de o toleranță rousseau-istă ne zice că popoarele noastre trebuie „să trăiască în pace, prietenie și bunăstare”, o frază banală și utopică cel puțin.</p>

<h2>Politolog: Ucraina ar putea recunoaște Transnistria înaintea Rusiei</h2>
<p>Ucraina, în contextul concurenței sale geopolitice cu România, ar putea să recunoască Transnistria înaintea Rusiei. Cel puțin așa crede politologul ucrainean, Vladimir Lupașco, citat de Regnum.</p>
<p>„Dacă Ucraina va decide ferm, atunci va recunoaște Transnistria. Așa cum Rusia a recunoscut Osetia de Sud și Abhazia. Este o variantă care mi se pare reală și cred că trebuie să acordăm atenție posibilităților noastre de a concura cu România”, a declarat Lupașco ieri, la Kiev.</p>
<p>Totodată, analistul politic din Ucraina se îndoiește de posibilitatea „reintegrării Transnistriei în componența Republicii Moldova”. „Faptul că Transnistria ar putea reintra în componența Republicii Moldova în următorii 100 de ani, ține de domeniul fantasmelor. Se împlinesc deja 20 de ani de la formarea Transnistriei. Acolo s-a format deja o mentalitate clară, absolut diferită de cea a moldovenilor. Totodată, o importanță mare o are și poziția Rusiei”, susține analistul ucrainean. Mai mult decât atât, expertul ucrainean s-a dat și cu părerea despre posibilitatea unirii Republicii Moldova cu România. Acesta nu crede că există o asemenea posibilitate, așa cum elita din Republica Moldova nu este interesată de acest lucru. „Românii și moldovenii sunt categorii absolut diferite de oameni. Românii privesc la moldoveni de sus în jos”, crede Lupașco.</p>
<p>Pe de altă parte, președintele interimar al Republicii Moldova, Mihai Ghimpu, a declarat, în cadrul unei întâlniri cu experți ucraineni, că RM pledează pentru soluționarea pe cale pașnică a conflictului transnistrean, în cadrul unui dialog politic cu participarea mediatorilor. Mihai Ghimpu a ținut să precizeze că Ucraina, de rând cu SUA și Uniunea Europeană, trebuie să se implice mai activ în problema soluționării problemei transnistrene, deoarece de aceasta depinde, în mare parte, atât stabilitatea și securitatea celor două state, cât și securitatea regională. „Trebuie să depunem toate eforturile ca popoarele noastre să trăiască în pace, prietenie și bunăstare”, a conchis Mihai Ghimpu.</p>
<p>(www.jurnal.md)</p>
<p>De ce e atractivă săraca noastră țară pentru valuta veneticilor? - pentru că ajutați de vînzătorii de neam ei vor obține fără luptă și fără risc tot ce vor dori doar pocnind din degete. Așa e cînd sîntem conduși de slugoii democrației apusene.</p>

<h2>R. Moldova, atractivă pentru banii Băncii Europene de Investiții</h2>
<p>Banca Europeană de Investiții (BEI) este interesată să facă investiții în Republica Moldova, în special, în infrastructură, sistemul energetic, alimentarea cu apă. Declarații în acest sens a făcut președintele BEI, Philip Maystad, în cadrul unei întrevederi, la Luxemburg, cu premierul Vlad Filat.</p>
<p>Președintele BEI a informat delegația Republicii Moldova că, la moment, se discută cu statele membre ale UE posibilitatea creării unui Fond pentru asistență tehnică, în cadrul căruia statele aflate în curs de dezvoltare, inclusiv Moldova, să beneficieze de suport. Philip Maystad a spus că proiectul lansat de Vlad Filat privind evaluarea domeniului de alimentare cu apă potabilă și elaborarea unei Strategii Naționale va fi printre primele aplicate spre finanțare în cadrul acestui Fond.</p>
<p>De asemenea, acesta a comunicat că, în scurt timp, BEI va trimite la Chișinău un grup de experți pentru stabilirea termenilor de referință. Președintele BEI s-a arătat interesat de posibilitatea de a investi în sistemul energetic al Republicii Moldova, dar și de eventuala construcție a unei linii de cale ferată, care să fie conectată la cele europene. El a specificat că BEI are o vastă experiență în aceste domenii. Anterior, BEI a anunțat că planifică să investească, în Republica Moldova, 100 de milioane de euro în următoarele 15 luni.</p>
<p>(www.jurnal.md)</p>

<h2>Vlad Filat s-a întâlnit la Luxemburg cu conducerea Băncii Europene de Investiții (BEI)</h2>
<p>Vlad FILAT a precizat că această întrevedere este o posibilitatea de a reveni asupra temelor discutate anterior, în cadrul unei întrevederi similare la București , în luna noiembrie a anului trecut. Premierul a spus că Republica Moldova are nevoie de un partener cum este BEI și că țara noastră își dorește nu doar suport financiar, ci și tehnic. Vlad FILAT a mulțumit BEI pentru participarea la Consiliul donatorilor de la Bruxelles, care a avut loc în luna martie, dar și pentru disponibilitatea de a acorda ajutor Moldovei. Premierul a precizat că pentru Moldova reprezintă interes investițiile în infrastructură, sistemul energetic, asigurarea cu apă potabilă a populației, dar și construcția unei linii de cale ferată conectată la cele europene.</p>
<p>Referitor la demararea proiectelor în domeniul alimentării cu apă potabilă a populației, Vlad FILAT a spus că Moldova are nevoie de o amplă evaluare a situației în domeniu și de elaborarea unei Strategii naționale.</p>
<p>„Această Strategie ne va ajuta să abordăm în complex domeniul și să cunoaștem foarte clar unde sînt necesare proiecte. Am fi recunoscători dacă BEI ne-ar ajuta în evaluarea acestui domeniu și elaborarea acestei Strategii, deoarece cunoaștem experiența vastă pe care o aveți în acest sens”, a spus Premierul.</p>
<p>Vlad FILAT a menționat că un alt domeniu care are nevoie de investiții este dezvoltarea întreprinderilor mici și mijlocii. „Însă este necesar de identificat un mecanism pentru ca aceste întreprinderi să simtă ajutorul oferit. Or, în unele cazuri băncile intermediare abuzează la capitolul dobîndă la creditele oferite acestor antreprenori”, a precizat Prim-ministrul.</p>
<p>Premierul l-a invitat pe Philip MAYSTADT să viziteze Republica Moldova, accentuînd că ar fi o oportunitate nu doar să cunoască țara noastră, dar și să vadă la fața locului impactul proiectelor implementate de BEI.</p>
<p>Valeriu LAZĂR, ministrul Economiei, a făcut o prezentare a sectorului economic al Moldovei și a domeniilor prioritare pentru investiții. Ministrul a opinat că Moldova are nevoie de experiența și asistența BEI în special în ceea ce ține de gestionarea financiară.</p>
<p>Philip MAYSTADT, președintele BEI, a spus că este încîntat să se întîlnească din nou cu Premierul Vlad FILAT. El a menționat că BEI este interesată să facă investiții în Republica Moldova în special în ceea ce ține de infrastructură, sistemul energetic, alimentarea cu apă, căile ferate. Philip MAYSTADT a menționat că chiar în acest an a lansat mai multe proiecte în țara noastră, inclusiv în infrastructura drumurilor.</p>
<p>Președintele BEI a informat delegația Republicii Moldova că, la moment, se discută cu statele membre ale UE posibilitatea creării unui Fond pentru asistență tehnică, în cadrul căruia statele aflate în curs de dezvoltare, inclusiv Moldova, să beneficieze de suport. Philip MAYSTADT a spus că proiectul lansat de Vlad FILAT privind evaluarea domeniului de alimentare cu apă potabilă și elaborarea unei Strategii Naționale va fi printre primele aplicate spre finanțare în cadrul acestui Fond. De asemenea, el a comunicat că, în scurt timp, BEI va trimite la Chișinău un grup de experți pentru stabilirea termenilor de referință. Președintele BEI s-a arătat interesat de posibilitatea de a investi în sistemul energetic al Republicii Moldova, dar și de eventuala construcție a unei linii de cale ferată, care să fie conectată la cele europene. El a specificat că BEI are o vastă experiență în aceste domenii.</p>
<p>Vlad FILAT a lăsat un mesaj în Cartea de Aur a BEI, în care a exprimat gratitudine pentru susținerea acordată Republicii Moldova.</p>
<p>(www.timpul.md)</p>

<div class="article-divider"></div>
<p class="text-center fw-bold">AXA NOASTRĂ: ÎNTRE DUMNEZEU ȘI NEAMUL ROMÂNESC</p>
