---
title: Basarabie, 1936
date: 2010-06-01T07:00:00Z
year: 2010
month: 2010-06
authors:
  - radu-gyr
series:
  - AXA ANUL III
#  - Axa 40
categories:
tags:
images:
  - "images/0.jpg"
pinned: false
featured: false
draft: false
---
<p>Din Bugeac până'n Hotin,<br>
bubă neagră și venin.<br>
Din Orhei până'n Liman<br>
junghi și țeapă de catran.</p>

<p>Cerul supt, cu șolduri slabe,<br>
stă'ntr'o rână pe cocioabe.<br>
Zarea zace 'nvinețită<br>
ca o piele tăbăcită.<br>
Mlaștinile, în pustie,<br>
fumegă otravă vie.<br>
Putrezi, racii și răspării<br>
pe sub secetele țării.<br>
Luna pare ștreang și cange.<br>
Soarele, pe picioroange.</p>

<p>Iese Foamea'n drum oloagă,<br>
rășchirată pe mârțoagă,<br>
și cum horcăe, beteagă,<br>
la oblânc, într'o dăsagă,<br>
sună numai căpățâni<br>
și ciolane de rumâni.<br>
Iese Foamea'n drum, jegoasă,<br>
luna-i stă, pe umeri, coasă.<br>
Când rânjește,<br>
pârjolește,<br>
și când geme,<br>
ca'n blesteme,<br>
vine Molima, strigoiul,<br>
ca să joace tontoroiul.</p>

<p>În amurg, 'naintea porții,<br>
văduvele-și cheamă morții.<br>
La răspântii, ca besmetici,<br>
plâng orfanii: trențe, petici,<br>
umbre de sperietori<br>
pentru corbi și pentru ciori.<br>
La răscruci<br>
bătrâni năuci<br>
scuipă scrum, oftează tuci,<br>
își fac cruci<br>
și trec năluci.</p>

<p>Gem căruțe spre Tighina<br>
cu oftica și neghina.</p>

<p>Foame! Pielea stă pe oase<br>
sgârci de fiere și pucioasă.<br>
Foame! Pântecul se suge<br>
prins, de șiră, cu belciuge.<br>
Foame! Cleiul mâinilor<br>
lins de limba câinilor…</p>

<p>Dar pe mare,<br>
până'n zare,<br>
pleacă Soarele'n cuptoare<br>
de vapoare.<br>
Pleacă țara în corăbii<br>
pentru hiene, pentru vrăbii.</p>

<p>Cin' ne cară soarele,<br>
sângele, hambarele,<br>
ziua, diminețile,<br>
cerul și fânețele,<br>
liftelor cu ceafa lată<br>
și osânza, revărsată?</p>

<p>Apele din Cogâlnic<br>
înghit stârvuri de calic,<br>
dar la praznic venetic<br>
joacă viața din buric.</p>

<p>Pe asfalturi, în rădvane,<br>
surâd târfe roșcovane.<br>
Tăvăliți în decorații,<br>
la ospețe toți argații<br>
beau, din cupe, constelații.<br>
Șed la masă, cațaonii<br>
cu sfetnicii și coconii.<br>
Pezevenghii și scopiții<br>
din castroane sorb solstiții:<br>
peruzelele, arginții.<br>
Plozii de beizadele<br>
au cățele în dantele,<br>
și, pe-o mână de inele,<br>
tocmesc țara'n cafenele<br>
cu samsarii groși la piele…</p>

<p>Foame! Când va fi s'aprinzi<br>
zările ca niște grinzi?<br>
Foame! Când vei da de-a dura,<br>
peste toată-adunătura<br>
Râiei și a Jafului<br>
bolobocul soarelui,<br>
butiile cerului,<br>
răsmerița de baladă<br>
'naltă, verde, ca o zadă,<br>
hoardă, grindină de fier,<br>
cât o mare, cât un cer?</p>

<p>Uite, 'n birji trec coconașii<br>
cu geambașii și ocnașii,<br>
pe când, lung, din bălți, din ploaie,<br>
din maidane, din gunoaie,<br>
crește<br>
&nbsp;&nbsp;bocet,<br>
&nbsp;&nbsp;&nbsp;&nbsp;urlet,<br>
&nbsp;&nbsp;&nbsp;&nbsp;&nbsp;&nbsp;răget:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Foame!<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: large">Foame!</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: larger">Foame!</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: x-large">Foame!</span></p>

<p>Februarie, 1936</p>