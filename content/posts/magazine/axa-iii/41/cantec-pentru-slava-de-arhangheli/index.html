---
title: Cântec pentru slava de arhangheli
#subtitle:
date: 2010-06-16T08:00:00Z
year: 2010
month: 2010-06
authors:
  - radu-gyr
series:
  - AXA ANUL III
#  - Axa 41
categories:
  - Gyrul
tags:
  - Inedit
images:
  - images/0.jpg
# showFirstImageInPostContent: false
pinned: false
featured: false
draft: false
---

<p>Ce Rarău, ce iezer, care cremeni<br>
i-a rodit în pântec frați și gemeni?<br>
Tânără furtună de lumină<br>
i-a născut din coapsa ei mezină?</p>

<p>S’au desprins dintr’un iconostas<br>
ori din șold de paloș de viteaz?</p>

<p>Poate-au pogorât din dimineață,<br>
din azur, din pajuri, din sâneață,<br>
Poate – auroră și aiazmă –<br>
s’au fost rupt dintr’o catapeteazmă…</p>

<p>O sămânță de Arhanghel a căzut<br>
și i-a îngerit pe ei, din lut.<br>
Că pe fruntea lor ardea cunună<br>
de Rusalii, ca un cerc de lună,<br>
și sub coastă pâlpâia o spadă<br>
și Iisus cu umbră de zăpadă.</p>

<p>Când treceau printre viteji de stei,<br>
codrii verzi se despicau și ei.<br>
Brazi cântau cu brațu ’ntins în soare,<br>
Munții ascultau în sărbătoare.</p>

<p>Luminând mereu printre prigoane,<br>
se făceau prigoanele icoane.<br>
Temnița, funingine jilavă,<br>
se sfințea, în urma lor, cu slavă,<br>
peste ocna lor de mucegai<br>
cerul arunca un pumn de rai…</p>

<p>Brațul lor, în verde arcuire,<br>
boltă înălța, de mănăstire,<br>
sau căra din mare lespezi drepte:<br>
peste veac clopotnițe și trepte.</p>

<p>Sfânt al Țării, Ion Gură-de-aur,<br>
Sfânt pietrar al Neamului și faur,<br>
Și Vasile mucenic dulgher<br>
cioplitor de fulgere și cer…</p>

<p>Sângele lor – flacără de soare –<br>
era, poate, din aiazma tare,<br>
că s’a dus să fumege, tămâie,<br>
pentru Crucea răstignită’n cuie…</p>

<p>Moartea lor de sfântă rugăciune<br>
vor veni altare și-o vor spune.<br>
Și baladele s’or pogorî din munte<br>
să le ducă numele pe frunte.<br>
Basmele și doina românească<br>
vor pleca în veac să povestească<br>
cum la ‘ngropăciunea ’mpărătească,<br>
după sfinții morți cum în cazanii,<br>
au mers Cozia, Rovinele, Roșcanii,<br>
Basarabii și vlădicii ‘n rând,<br>
Arnota și Turda, lăcrimând…</p>

<p>Doamne milostive, ruga noastră<br>
păcătoasă și nevrednică-i și proastă,<br>
dar îndură-Te de Țară și-i arată,<br>
Bunule, în mila Ta curată,<br>
cum ai găzduit la Tine, Sus,<br>
pe cei Doi Sutași ai lui Iisus<br>
și’n Psaltirea Țării cum i-ai spus:</p>

<p>Ca să vină Țara și să-i vadă<br>
ce frumos stau în icoane și’n baladă…<br>
Cum surâd în verzi iconostase,<br>
cu lumini de-apururea rămase.<br>
Scriși, mucenicește, cu văpsele:<br>
mâini de cneaz și tâmple cu inele,<br>
lângă mucenicii cu smerenii,<br>
lângă voevozii strânși la denii,<br>
lângă Horia cu oase sfârtecate,<br>
lângă Tudor din fântâna cu agate…</p>
