---
title: Rugă
subtitle: de nevrednic
date: 2010-06-16T10:00:00Z
year: 2010
month: 2010-06
authors:
  - radu-gyr
series:
  - AXA ANUL III
#  - Axa 41
categories:
tags:
  - Gyrul
  - Inedit
images:
  - images/0.jpg
# showFirstImageInPostContent: false
pinned: false
featured: false
draft: false
---

<p>Aburește a pucioasă și a smoală<br>
inima, cea plină de sminteală.<br>
Că păcatul o îmbie, chiparoasă,<br>
și ispitele din plăpumi de mătasă.</p>

<p>Piei, Satană! Pungile rotunde<br>
zornăie-le, toarnă-le altunde.<br>
Nu mai vicleni cu îmbiere,<br>
cu vioara coapsei de muiere,<br>
cu paharele umplute cu oglindă,<br>
nici cu jocul crailor de ghindă…</p>

<p>Vreau să mi te-aprinzi dintre lalele,<br>
Tu, Arhanghele, la glesne cu inele.<br>
Beznele despică-mi-le`n două<br>
cu tăișul Tău de cer și rouă.<br>
Taie-mi vipera din sânge, cu prăsile,<br>
vrednice de cântec, Mihaile!</p>

<p>Toarnă-mi smirnă și tămâie `n pumni,<br>
bagă-mă la oi, la Sfânta Luni.<br>
La coliba Sfintei Vinere, văcar,<br>
fără leafă, să slujesc un an măcar.<br>
Să mă 'nsângere răsurile din strat<br>
la Dumineca-Prea-Sfântă blând argat…</p>

<p>Și când inima scârbavă o să vină<br>
la Sân-Petru, lângă pragul de lumină,<br>
Sfântul, încruntat, să bombănească,<br>
cheia de smarald s`o`nvârte`n broască:</p>

<p>– Prea nevrednic e de slavă și smintit,<br>
ci la sfintele mătuși a slugărit.<br>
Lasă-l, Mihaile, să-I sărute<br>
glesna Domnului cu stele și lăute…</p>