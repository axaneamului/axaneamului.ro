---
title: Solidaritate românească
date: 2010-07-01T12:00:00Z
publishDate: 2010-07-01T12:00:00Z
year: 2010
month: 2010-07
authors:
  - centrul-european-de-studii-covasna-harghita
series:
  - AXA ANUL III
#  - Axa 42
categories:
  - Politică
  - Istorie
tags:
#  - Revista presei maghiare
images:
#  - "images/0.jpg"
pinned: false
featured: false
---
<p>Demersurile întreprinse de Forumul Civic al Românilor din Covasna, Harghita și Mureș adresate membrilor Senatului și Președintelui României, domnului Traian Băsescu, pentru modificarea articolelor din proiectul Legii Educației Naționale referitoare la predarea Istoriei Românilor și Geografiei României în limba minorităților, schimbarea unor denumiri de străzi din Sf. Gheorghe, stoparea tendințelor separatiste și de enclavizare etnică a Arcului Intracarpatic au găsit un larg ecou în cadrul societății civile românești, a partidelor politice — cu excepția celor din arcul guvernamental, a unor personalități ale vieții publice românești din țară și străinătate. Din rândul acestora amintim: Asociațiunea Transilvană pentru Literatura Română și Cultura Poporului Român (ASTRA) cu toate despărțămintele sale din țară și străinătate; World Romanian Congress; Consiliul Mondial Român; Consiliul Româno-American; Fundația Națională pentru Românii de Pretutindeni; UNIFERO); Sindicatului Liber European al Românilor din Italia; Asociația „Noi Românii” Covasna; Asociația „Țara Iancului — Iubirea Mea” Deva; Federația Națională a Românilor Persecutați Etnic „PRO MEMORIA 1940-1945"; Agenția de știri Romanian Global News a românilor de pretutindeni; publicațiile Jurnalul Național, Națiunea, AXA, Tricolorul (București), Clipa (SUA), Curierul (SUA), DACOROMÂNIA (Alba Iulia), Revista Română (Iași), Viața Transilvaniei (ClujNapoca), Foaia poporului (Sibiu) ș.a.</p>
<p>Redăm în continuare câteva noi semne ale solidarității românești dătătoare de speranță și care demonstrează că nu suntem singuri în eforturile pe care le întreprindem pentru promovarea culturii și limbii române și stoparea tendințelor separatiste și de enclavizare etnică a județelor Covasna, Harghita și Mureș.</p>

<p><a class="text-decoration-underline" href="https://www.cdep.ro/interpel/2010/i1906B.pdf" target="_blank">PARLAMENTUL ROMÂNIEI, CAMERA DEPUTAȚILOR, Cabinetul Secretariatului Biroului Permanent</a><br>
INTERPELARE<br>
Pentru domnul ministru: VASILE BLAGA, MINISTERUL ADMINISTRAȚIEI ȘI INTERNELOR<br>
De la deputat: EUGEN BEJINARIU, Circumscripția electorală 35 Suceava</p>
<p>în județele Covasna, Harghita și Mureș, în școli, administrație și justiție se vorbește în limba maghiară, multe instituții publice poartă nume de personalități maghiare, iar în prezent multe străzi din orașele celor trei județe primesc nume maghiare.</p>
<p>Consiliul local al orașului Sfântu Gheorghe, la propunerea domnului primar Antal Arpad Andras, în ședința din 6 mai a.c., bunăoară, a hotărât schimbarea unor denumiri de străzi, numele actuale socotindu-se a fi denumiri de pe vremea regimului comunist. Dăm în continuare câteva exemple: str. Horia, Cloșca și Crișan a primit numele Atilla; o parte din str. 1 Decembrie 1918 se numește acum Petofi Sandor, iar segmentul în cea mai mare parte nelocuit Mihai Eminescu; str. Stadionului a devenit Szasz Karoly; str. 1 Mai - str. Szekely ș.a.m.d.</p>
<p>Aceste modificări s-au făcut în numele asigurării „identității” orașului Sfântu Gheorghe. Mulți cetățeni din județul Suceava sunt nemulțumiți de aceste decizii și ni s-au adresat cu solicitarea ca noi să aducem această nemulțumire în Parlamentul României. Nu mai vorbim de cheltuielile provocate de aceste măsuri antiromânești.</p>
<p>INTERPELARE</p>
<p>Vă rugăm, domnule ministru Vasile Blaga, să precizați pentru autoritățile administrației publice, organizațiile nonguvernamentale și pentru cetățenii interesați ce reacții are Ministerul Administrației și Internelor și ce măsuri își propune pentru oprirea procesului de realizare a autonomiei teritoriale în județele Covasna, Harghita și Mureș.</p>
<p>Cu deosebită stimă, Eugen Bejinariu, deputat PSD Suceava.<br>
Se solicită răspuns scris/<span style="text-decoration: line-through">oral</span><br>
Data 07.06.2010</p>

<div class="article-divider"></div>

<p>Stimate doamnelor și domnilor, Senatori ai României,</p>
<p>În calitatea mea de alegător al domniilor voastre la ultimele alegeri parlamentare și în numele unui grup de români din diaspora vă cer insistent să NU votați articolele din noua Lege a Educației Naționale care reglementează predarea Istoriei și Geografiei României în limba maghiară.</p>
<p>Cererea noastră nu se îndreaptă împotriva cetățenilor români de origine maghiară, ci este motivată de GRADUL DEJA AVANSAT DE ENCLAVIZARE ETNICĂ și de AMBIȚIILE SEPARATISTE DECLARATE OFICIAL ale județelor Harghita și Covasna, care prin această lege sunt încurajate!!!</p>
<p>Credem că o astfel de evoluție nu servește intereselor cetățenilor români, indiferent de etnia lor, de a trăi împreună într-un stat național, unitar și indivizibil. Astfel de măsuri servesc DOAR acelora care încearcă în mod sistematic de a elimina treptat oricare raportare a cetățenilor de etnie secuiască din cele două județe la statul român și la spațiul cultural românesc pentru a-i putea manipula mai ușor în direcția secesionismului teritorial.</p>
<p>Mai mult credem că politica convenită de PD-L cu UDMR cu privire la minorități nu a primit mandatul electotatului român și ca atare nu este legitimă! În zadar încearcă domnul Ministru Daniel Funeriu să ne convingă că prin predarea celor două subiecte în limba maghiară școlarii vor asimila mai bine materia, când de fapt a fost evident pentru orice persoană informată că această modificare la Legea Educației a fost făcută contrar convingerilor multor deputați din PD-L și la presiunea șantajului UDMR. Mai mult, faptul că guvernele anterioare au luat măsuri similare NU VA ABSOLVA de aceeași greșeală pe care o faceți acum dumneavoastră ca partid de guvernare.</p>
<p>Limba româna odată eliminată din conștiința generațiilor viitoare de cetățeni este echivalentă cu o invitație la autodeterminare. Poate situația de astăzi din Belgia și, din păcate, trecutul conflictual între România și Ungaria va da de gândit că ultimul stadiu al autodeterminării este independența.</p>
<p>Cu respect, Cezar Lupu, Germania, 28 iunie 2010</p>

<div class="article-divider"></div>

<h2>Apel la solidaritate - NU, autonomiei maghiarilor!</h2>

<p>Membrii Fundației „Alba Iulia 1918 pentru unitatea și integritatea României”, ai Asociației cultural-patriotice „Avram Iancu”, ai Asociației veteranilor de război și ai Asociației „Cultul eroilor”, din Alba Iulia, luând cunoștință de accentuarea problemelor îngrijorătoare ale celor peste 400.000 de români din județele Covasna, Harghita și Mureș, care lansează chemare către întreaga țară prin apelul Forumului Civic al Românilor din aceste județe, se alătură fraților supuși unor continue presiuni de către liderii politici și civici maghiari. Ne exprimăm întreaga adeziune și solidaritate pentru apărarea lor ca parte a națiunii stăpâne în propria țară democrată, liberă și independentă.</p>
<p>Având în vedere scopul enunțat cu diferite ocazii și urmărit continuu de liderii maghiari de la nivel central, acela de enclavizare a României, prin separarea celor trei județe, protestăm vehement împotriva adoptării tacite de către Senatul țării a legii inițiate de UDMR cu privire la regionalizarea României, având ca țintă refacerea Regiunii Autonome Maghiare, act pregătitor pentru extinderea acestui spațiu pentru a se ajunge la raptul săvârșit în urma Dictatului de la Viena, 1940. Întrucât parlamentarii maghiari n-au fost aleși de români, ei nu pot cere luarea unei astfel de decizii potrivnice națiunii noastre majoritare. De aceea, solicităm cu cea mai mare hotărâre retragerea aprobării date și scoaterea acestei legi din dezbaterea anunțată în Camera Deputaților.</p>
<p>Declararea limbii maghiare ca limbă oficială în așa-zisul „ținut secuiesc” și arborarea drapelului secuilor pe clădirea forului administrativ din acest spațiu al țării constituie acte samavolnice, anticonstituționale, de sfidare a tuturor românilor, mai ales că, potrivit ultimului recensământ, aici trăiesc aproximativ 400 de secui (vezi datele statistice). Statutul de limbă oficială a celei maghiare ar însemna diminuarea dreptului românilor de a folosi limba maternă.</p>
<p>Situația cu un înalt grad de amenințare, prezentată în Apelul Forumului Civic al Românilor din aceste județe, depășește orizontul geografic al zonei și afectează însăși ființa noastră națională. De aceea, ne adresăm și noi Parlamentului României, Președinției, Guvernului, tuturor organelor centrale de stat, îndrituite prin lege, cu cerința de a pune capăt încălcării Constituției și legilor țării, așa cum liderii politici și civici ai maghiarilor o fac de 20 de ani, nesancționați, sfidând însăși conducerea României.</p>
<p>Apelul nostru este apelul tuturor ardelenilor, pentru că: noi nu mai vrem să trăim dramele înaintașilor noștri; sunt momente grele pentru viitorul României; se cere responsabilitate și discernământ; se cere unitate națională; se cere apărarea cu fermitate a demnității naționale; să nu se uite jertfele românilor, pentru instituirea unui stat de drept, în care cetățenii lui de azi și de mâine să trăiască liberi, în prosperitate, mândri de țara lor. Președintele țării, care este garantul apărării Constituției și a legilor, are obligația să fie exemplul cel mai concludent în a se achita de această nobilă misiune. Acceptarea cererii maghiarilor ar însemna coborârea României pe cea mai joasă treaptă de umilință, dacă s-ar vinde Ardealul în schimbul a patru ani de președinție! Și-ar scrie singur sentința!</p>
<p>NU, AUTONOMIEI MAGHIARILOR!</p>
<p>Fundația „Alba Iulia 1918, pentru unitatea și integritatea României”, Alba Iulia<br>
Asociația cultural-patriotică „Avram Iancu”, Alba Iulia<br>
Asociația veteranilor de război, Alba Iulia<br> Asociația „Cultul eroilor”, Alba Iulia</p>
<p>(din <i>Revista DACOROMÂNIA</i>, nr. 50, 2010, pp. 32-34)</p>

<div class="article-divider"></div>

<h2>FORUMUL CIVIC AL ROMÂNILOR DIN COVASNA, HARGHITA ȘI MUREȘ —<br>  AXA ROMÂNISMULUI DIN ARDEAL</h2>
<p>Redacția revistei AXA — revista de oceanografie ortodoxă — se solidarizează întru totul cu demersurile întreprinse de Forumul Civic al Românilor din Covasna, Harghita și Mureș pentru modificarea articolelor din proiectul Legii Educației Naționale referitoare la predarea Istoriei Românilor și Geografiei României în limba minorităților, schimbarea unor denumiri de străzi din Sfântu Gheorghe, stoparea tendințelor separatiste și de enclavizare etnică a Arcului Intracarpatic.</p>
<p>Istoria chestiunii secuilor (denumiți și maghiari sau unguri) precum și istoria încercărilor repetate ale statului Maghiar de a ocupa teritoriul românesc și de a subjuga populația românească, ne sunt foarte bine cunoscute. Doar acei care nu vor sau acei care au interese străine de adevăr nu cunosc aceste lucruri.</p>
<p>Ceea ce se știe mai puțin, este că urmarea politicii de deznaționalizare și de dezbinare internă duse de conducătorii românilor, în cârdășie cu conducătorii statului maghiar, situația actuală a românilor din Harghita, Covasna și Mureș este una foarte dificilă și periculoasă din toate punctele de vedere.</p>
<p>Iată de ce considerăm ca necesară solidarizarea societății românești întru apărarea ființei neamului în acest teritoriu românesc. Ne descumpănește și ne îndurerează în același timp faptul că societatea românească contemporană nu ia în serios aceste probleme, care riscă să ne coste identitatea poporului și integritatea Țării.</p>
<p>Mulțumim celor care luptă pentru păstrarea acestor bunuri ființiale și materiale ale românilor și-i rugăm să ne ierte pentru prea puținul sprijin pe care îl dăm; Părintelui Arhiepiscop Ioan, domnului Ioan Lăcătușu, precum și întregii echipe a Forumului Civic al Românilor din Covasna, Harghita și Mureș, pentru admirabila lecție de românism și pentru statornicia pe care o dovedesc în această luptă care privește pe toți românii.</p>
<p>Știm că este de datoria tuturor românilor să sprijine această luptă. Mai știm că forțe deosebit de puternice (atât în plan politic cât și în plan cultural, atât din interiorul Țării cât și din străinătate) sunt ostile poporului și Țării românești.</p>
<p>Redacția revistei AXA - revista de oceanografie ortodoxă — este împreună cu Domniile Voastre în acest demers de importanță vitală pentru români. Așteptăm să ne îndrumați în ceea ce trebuie să facem pentru a vă fi sprijin.</p>
<p>Dumnezeu să vă ajute!</p>
