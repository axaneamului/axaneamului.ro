---
title: Dreptate de haiduc
#subtitle:
date: 2010-07-16T14:00:00Z
publishDate: 2010-07-16T14:00:00Z
year: 2010
month: 2010-07
authors:
  - ciprian-bojan
series:
  - AXA ANUL III
#  - Axa 42
categories:
tags:
  - Haiduci–m–aș și n–am cui
images:
  - "images/0.jpg"
# showFirstImageInPostContent: false
pinned: false
featured: false
draft: false
---

<p>Haiducul are mereu dreptate, nu doar o împarte. Când striga haiducul că vine sărăcia peste noi, dregătoriile erau doldora de bănet. Când vistieriile i s-au golit, dregătorii miorlăiau după banii străinilor. Când străinii au dat camăta, dregătorii se lăudau că-i îndeajuns, haiducul zicea că ba. Și tot n-au băgat la căpățână că nu cu bani de împrumut se scoate țara din mizerie, ci cu muncă curată.</p>

<p>Au venit cămătarii FMI de prin străini să verifice dacă dregătorii au cum să le dea banii înapoi cu dobândă. Nici n-au descălecat bine, că boierii și dregătorii le-au și sărit la picioare pentru a se plânge că țara merge prost și că în loc să rupă datoria mai vor și alți bani. Șeful cămătarilor, Jeffrey Franks, a și pus biciul pe zbirii românilor. Ai noștri n-au strâns nimic în pungi, au jupuit iobagii degeaba că tot n-au avut ce aduna, iar acum mai au și tupeul de a cere alți bani de împrumut. Franks le-a spus franc în față boierilor speriați, că nici nu-l taie capul să le mai dea bani. Acum cică a venit ca să vadă cum stăm cu rectificarea bugetară pe 2010, cu bugetul de la anul și cum merge treaba cu fiscalitatea, adică cu jupuitul amărâților. Păi și dacă tot veni vorba de bugetul anului viitor, logica ne spune că nici atunci nu va fi bine pentru iobagi.</p>

<p>Cică s-au băgat în vistieriile românești 20 de miliarde de euro, iar bănetul acesta n-ajunge decât până în prag de iarnă. Carevasăzică, odată cu frigul și nămeții ne băgăm și țara în faliment.</p>

<h2>Cine-s cămătarii?</h2>

<p>Dar ceea ce ni se întâmplă acum nu-i decât un fleac pe lângă ce ni se pregătește. Oricine șede și gândește limpede, își dă seama că nimic nu-i întâmplător în ceea ce privește năpăstuirea amărâților de pretutindeni. Când a dat criza peste noi, munceau iobagii de mama focului și totul mergea șontâc-șontâc, dar măcar mergea. Spuneam că-i sărăcie, nu dezastru. Apoi, a venit o zi în care banii au luat-o razna. Și nu doar că erau mai puțini, ci nici nu mai aveau vreo valoare. Și din când în când, răsar cămătarii care bagă bani pe gât, până ce s-or sătura boierii.</p>

<p>Cine-s cămătarii? Când era clar cine va câștiga ultimul război mondial, prin iulie 1944, bancherii și dregătorii de prin câteva țări au pus-o de o afacere tare și i-au dat un nume interesant, Fondul Monetar Internațional. Chipurile ca să meargă economia bine prin dobânzi mici la camăta pe termen lung. În schimbul împrumuturilor, și-au rezervat dreptul de a-și băga nasul în treburile țărilor.</p>

<h2>Monedă unică mondială</h2>

<p>Când criza încă nu dădea semne, prin 2008, șeful FMI anunța că fondul vrea să-și dubleze sumele disponibile pentru împrumut. Și ca să scoată atâția bani, s-a trecut la forțarea unor noi împrumuturi și „emiterea de obligațiuni”. Și să vezi minune! Din dublare au trecut la triplare și au tot ținut-o așa, până ce le era clar tuturor că FMI-ul a devenit un cămătar agil. Tot pe atunci, se zicea și că scopul FMI este de a crea o monedă unică mondială. Și cine controlează banul, controlează lumea. Cu alte cuvinte, dacă vrei să ai lumea la picioare, nu te bați ca Alexandru Macedon cu toți. Îi „ajuți” să sărăcească, că vin ei să te roage să-i conduci. Iar orice dominație se vestește prin baterea de monedă nouă.</p>

<p>Dick Morris, fostul consilier al președintelui Bill Clinton, știa toată povestea monedei unice mondiale. În urma unui summit G20, Morris a fost întrebat de un reporter dacă s-au înșelat cei care anunțau moneda unică mondială. Răspunsul a venit senin: „Nici vorbă, nu s-au înșelat.</p>

<p>O parte a conferinței este ascunsă, cea care nu se vrea a se atrage atenția asupra ei. Ni s-a spus că scopul conferinței este oferirea unui pachet de stimulare a economiei mondiale. Dar de fapt, acolo se discută regulile internaționale ale instituțiilor financiare care vor trece sub controlul FMI-ului”.</p>

<p>Haiducul nu mai comentează, că-i limpede treaba asta.</p>

<h2>Cercul imediat nu mai este la granițe</h2>

<p>P'aici mai e o chestiune curioasă. Cică s-a prăbușit deunăzi un elicopter cu soldați evrei care se antrenau undeva pe meleaguri mioritice. De ce se antrenau zice Matan Vilna'i ministrul adjunct al Apărării din Israel. „Antrenamentele din România trebuie înțelese în contextul pregătirii pentru un posibil conflict. Cercul imediat nu mai este la granițe. Este adânc în mijlocul statelor. De aceea, capacitatea de a acționa la astfel de distanțe este o capacitate pe care trebuie să o exersăm permanent”. Omul acesta e cam slobod la gură. Să înțelegem că evreii se pregătesc să se bată cât mai departe de țara lor? Cu cine?</p>

<p>Și mai interesant este faptul că elicopterele Yasour — Sikorsky CH-53 Sea Stallions sunt un pic cam speciale. Ele sunt în dotarea trupelor Sayeret Matkal, soldați pregătiți pentru culegere de informații. Deh, este puțin probabil că se pregăteau pentru culegerea de informații cu privire la înălțimea brazilor carpatini.</p>

<h2>Vociferări de eretic</h2>

<p>Tocmai când aștern rândurile acestea, un personaj dubios îmi poluează televizorul. Devenit celebru după ce și-a torturat nevasta și s-a perindat prin slujba unor „agenturi străine”, așa-zisul pastor Laszlo Tokes, zice că îi cheamă pe unguri să ne ia Ardealul. Trebuie o cooperare deplină între forțele politice maghiare. Totodată, contăm pe sprijinul Ungariei și al vieții politice din exterior, deoarece autonomia este o instituție acceptată în lumea democratică. Constituția nu este Sfânta Scriptură, Constituția se schimbă, noțiunile se schimbă, democratizarea avansează. Vom reuși, dacă nu vom da înapoi”. Într-o țară normală, omul acesta ar fi fost expulzat, într-o țară anormală ar fi fost bătut pe stradă. Acum nici nu mai știu ce fel de țară-i România.</p>


<div class="article-divider"></div>
<h2>MULȚI, MULȚI ȘI…</h2>

<p>ȘI-N VREME CE-N LUME TREBURILE SE ÎNCING, Al NOȘTRI IOBAGI PAR SĂ FIE SPĂLAȚI PE CREIER. UN STUDIU RECENT, „PUBLICUL ROMÂNESC ȘI ȘTIINȚA”, ARATĂ CĂ ROMÂNII DE RÂND SUNT CAM ANALFABEȚI ȘTIINȚIFIC, CĂ N-AU HABAR DE ISTORIE. ÎN SCHIMB, CRED CU TĂRIE ÎN HOROSCOAPE ȘI NU DAU DOI BANI PE EDUCAȚIE. JUMĂTATE DINTRE CONAȚIONALII NOȘTRI CRED CU TĂRIE CĂ NOROCUL ESTE MAI IMPORTANT PENTRU REUȘITĂ DECÂT ȘCOALA. LA FEL DE MULȚI ȚIN CONT DE ZICALA „DACĂ TE MĂNÂNCĂ PALMA STÂNGĂ VEI PRIMI BANI” SAU, „CINE NU ARE NOROC ÎN DRAGOSTE ARE NOROC LA CĂRȚI.” 50% DINTRE CEI CARE AU RĂSPUNS ACESTUI RAPORT CRED CĂ DEOCHIUL POATE FI PREVENIT CU AJUTORUL CULORII ROȘII.</p>

<p>ȘI ÎN TOT AMARUL ACESTA-I ȘI O PARTE FRUMOASĂ. 2 DIN 3 ROMÂNI CRED CĂ BISERICA NU GREȘEȘTE NICIODATĂ ÎN CEEA CE SPUNE.</p>
