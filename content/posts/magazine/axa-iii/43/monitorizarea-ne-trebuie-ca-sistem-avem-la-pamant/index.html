---
title: MONITORIZAREA NE TREBUIE! …CĂ SISTEM AVEM …LA PĂMÂNT!
#subtitle:
date: 2010-07-16T01:00:00Z
year: 2010
month: 2010-07
authors:
  - alina-glod
series:
  - AXA ANUL III
#  - Axa 43
categories:
tags:
  - România sub asediu
images:
  - "images/0.jpg"
# showFirstImageInPostContent: false
pinned: false
featured: false
draft: false
---
<p>Deși în aceste săptămâni involuția economică ne dă mari bătăi de cap, se pare că altele sunt problemele pentru „mult stimabilul” nostru premier… Astfel, am descoperit, printre numeroase știri de presă, una cu siguranță mai relevantă, aceea potrivit căreia ne lipsesc din sistemul de sănătate carduri electronice de sănătate, fișe electronice și rețete electronice, iar sistemul merge perfect, totul este sublim, dar cardurile nu ne pot lipsi!!! Acest sistem cică, musai, musai, trebuie implementat până la sfârșitul anului 2011, că doar nu poate dormi liniștită noapte sublima Uniune Europeană de dorul sănătății poporului nostru!!! Desigur, ați spune dumneavoastră, așa cum spun și eu, cum ar putea să aducă aceste noi carduri economii la buget (potrivit premierului, de 300 de milioane de lei!!!??? După ce calcule???) și cum ar putea salva aceste carduri sistemul nostru de sănătate? Evident că o monitorizare mai atentă a rețetelor emise și o urmărire a istoricului bolilor unui pacient pare o soluție modernă de flexibilizare a sistemului de sănătate, în care accesul la informație, pentru personalul medical, se face mai rapid și cu costuri mult mai scăzute de timp și bani și că poate elimina anumite fraude și inadvertențe din sistemul medical, dar, cu toate acestea, domnul prim-ministru uită să menționeze dezavantajele. Dezavantajele ar fi că sunteți monitorizați mai atent de sistem, că poate „din greșeală”, și mai ales daca sunteți incomozi, dacă ați spus sau ați făcut ceva „ne la locul lui”, puteți ajunge liniștiți bolnavi de alte boli decât cele din fișa dvs. medicală… și brusc să muriți pe masa de operație sau chiar atunci când vă veți lua pe rețetă de la farmacie alte medicamente decât cele necesare suferinței dvs. Cum orice om zdravăn la cap știe că sistemul informatic este destul de ușor de spart sau manipulat, chiar și cu protocoale de securitate foarte ridicate, fiind suficient ca un hacker psihopat, sau chiar un medic „neatent” să introducă alte informații și brusc deveniți buni… de un drum în lumea cealaltă, …vă puteți întreba la ce servește această nouă găselniță!!! Mai mult, puteți deveni ținta unor oameni suficient de influenți ce au nevoie, regăsind la dvs. compatibilitatea necesară, de organele dvs. și așa să dispăreți cu totul din sistem, tot „din greșeala”, fiind găsiți eviscerați cine știe pe unde și când… așa cum s-a mai întâmplat cu oamenii fără adăpost și cu copiii sau tinerii răpiți. Știu, ați spune că lucrurile par forțate, că este un scenariu aberant, demn de Science Fiction, dar cu toate acestea, și mai ales în această țară, unde totul poate fi posibil, nu putem exclude, în nici un fel, acest lucru!!! Cred că prima întrebare ce ne apare firesc, ar fi să ne gândim cui servește această nouă marotă scoasă la rampă de premier? A cui afacere este și câți bani sunt de „tocat” pentru o urmărire (la propriu!) a cetățenilor acestei țări? Banii, ni spune chiar împricinatul, domnul premier, 50 de milioane de euro, bani europeni, dar pentru ce, este greu de intuit din moment ce dai afară din sistem medici și asistente bune (doar de dragul reducerii de personal!!!). Practic, vei avea un nou card ce nu-ți va folosi la nimic, căci vei ajunge întru-un spital în care, din lipsă de medicamente, aparatură și medici buni, să poți muri liniștit!!! În plus, cine ne garantează această securitate a datelor, cine va administra baza de date și cine o va putea accesa? O altă întrebare ar fi de ce am avea nevoie de un card, când ar fi simplu ca în sistemul medical să existe o bază de date la care, pe bază de parolă, cod sau CNP, orice medic poate consulta, în regim de urgență, fișa oricărui asigurat… și deci pentru ce ar fi nevoie de un dispozitiv de urmărire la cetățean??? Pentru ce anume ne trebuie card, asta este întrebarea cheie? …Și de ce cele 50 de milioane de euro, din fonduri europene, nu sunt direcționate pentru scoaterea sistemului din colaps, pentru renovarea spitalelor și dotarea cu aparatură, pentru plata adecvată a personalului medical? Din moment ce tot ce trebuie să știe doctorul despre tine se află pe card, oare atunci când cade curentul prin spitale… (inclusiv din lipsa plății facturilor la utilități… că de… este criză!) mai poți oare să primești vreun tratament??? …Răspunsul este evident: NU! Vei fi complet la mâna sistemului…!!! Firește că te întrebi care este scopul… scopul este simplu…o monitorizare deplină… că doar ne pregătim de dictatură…</p>
<p>Desigur că acest card ridică numeroase problemă de etică și moralitate (ex. folosirea spre șantaj, în cazul unor boli mai speciale sau discriminarea pe baza lor… în situația angajării, pierderea sau furtul lor etc.) însă societatea românească nu este învățată să reacționeze sau să dezbată și nici să spună nu!… și de fapt nici nu trebuie… domnul Boc ne comunică că vom intra în sistem, vom fi în rândul democrațiilor (demonocrațiilor) occidentale… iar noi, ca niște roboți cuminți și stupizi trebuie să le acceptăm… deci, vom avea card!!!?</p>
<p>Și dacă tot am ajuns la subiectul dictaturii… mult invocata libertate de circulație a cetățenilor și a persoanelor, împinsă în față de UE prin toate politicile ei declarative, nu mai este ea atât de mare, căci Marea Britanie și Germania, ne arată cu degetul prin publicațiile lor prestigioase cum că România, prin simplificarea legii cetățeniei, bagă moldovenii în UE „prin ușa din spate”… Astfel, se prefigurează o serie de decizii la nivel înalt în aceste țări prin care să se instituie noi restricții de acces pe piața muncii pentru acești cetățeni. Totuși, este interesant că aceste publicații nu sesizează (sau nu vor să sesizese) faptul că oricum o bună parte din cetățenii moldoveni, din cauza sărăciei, au emigrat deja către țările mai dezvoltate ale Europei… deci că doar o mică parte, ar mai fi tentată de emigrație. În ceea ce privește accesarea abuzivă a „beneficiilor sociale” din noile țări gazdă, acest lucru, în general, nu prea se întâmplă cu populația imigrantă… tot din motive financiare… Situația este demonstrată tot de statistici!!!… Temerile acestea, în opinia mea par nejustificate… dar măcar că ne-am mai lămurit în privința statutului de „cetățean european”, unde unii au mai multe drepturi decât alții… că de… este democrație! Cât despre etnia țigănească, discuțiile despre expulzarea rapidă a acestora din țările gazdă, sună, cel puțin pentru români, ridicol… noi i-am suportat pe țigani sute de ani… ei nu-i pot suportat nici măcar câțiva ani… că tot vorbeam de toleranța și libertatea „din vorbe” a Uniunii Europene…</p>
<p>Tot despre vorbe… unele sunt grele și de ocară… ni le spune Uniunea Europeană, însă, de această dată meritat, căci suntem campioni la furturi și mânării. Recent, raportul Comisie Europene pe Justiție ne arată cu degetul la mai multe capitole printre care și capitolul achiziții publice… Un exemplu concret este acela al primăriilor de sector din București (ex. sectorul 3 și 5 ale Capitalei) ce au încredințat peste 30% din contracte la câte o firmă… aceeași firmă… că de… așa a ieșit la „licitație”! …că oficialii ne explică că e legal… este bine… chiar sublim… economic nu avem nici o problemă… că doar se văd în ce gropi ajung banii noștri… dar oficialii capitalei uită să spună că legal cu moral nu se prea potrivesc… iar aranjamentul politic și frauda este clară… chiar dacă acoperite de lege!<a id="note_1" href="#note_def_1" class="axa-note"><sup>1</sup></a> Și astfel ajungând la lege și directive, …guvernul spune una și face alta… că de își spune „să se restructureze primim, dar să nu se schimbe nimic, ci să mai mutam pe ici pe colo, prin locurile esențiale, de pe un post pe altul …eventual din ce în ce mai sus… pe cine trebuie!”… angajații de rând …ăștia sunt „grașii” sistemului… ăștia trebuie restructurați definitiv, să moară de foame… în rest Partidul să trăiască!!!… Nu, nu fiți răi, nu înțelegeți greșit… nu partidul comunist, nu… ci PDL-ul! Și uite așa, de la partid am ajuns la subiectul zilei, la noile „d-ale lui boc”, căci premierul nu vrea să ne lase să ne plictisim când murim de foame. Tot gândindu-se cum să ne „scotă” din criză, reușește să ne scoată din sărite cu o nouă modificare la modificare: TVA-ul nu mai e bine cum și cât era, mai nou va fi bine la 25% iar cota unică: 10%… și uite așa FMI-ul se va distra interactiv cu Boc, până pe 4 august, cum să nu bage definitiv în pământ, punând la „copt” de noi legi și impozite, acum gândindu-se la modificarea impozitării terenului agricol și la diverse alte taxe suplimentare pe proprietate. Tot din „ale lui boc”, „vânătoarea” de bonuri fiscale pentru populație, un fel de loterie „cine consumă câștigă!”, o nouă găselniță a primului-ministru de combatere a „micii” evaziuni fiscale, este desprinsă dintr-un roman SF de cea mai proastă calitate (de aceea și spuneam că totul este posibil în România!). Nu, ați înțeles bine, nu problemele la TVA, la achiziții intra-comunitare, mânării și mite de zeci, sute sau chiar mii de mii de euro sunt problema de evaziune fiscală în România. Nu! În viziunea lui Boc, micul și pârlitul comerciant este cel mai rapace evazionist care, dintr-o lăcomie fără margini, nu-ți taie bon fiscal la fructe și legume!…</p>
<p>Și uite așa va fi foarte interesant de aflat cum și cine va inventaria bonurile fiscale, unde vor fi depuse, cine le va verifica și ce va face primul ministru în situația în care sumele de rambursat vor fi mai mari decât sumele colectate din impozitele generate de vânzarea respectivelor bunuri… pare aberant dar …acestea sunt măsurile Boc! Tot din „ale guvernului boc”, în timp ce oamenii sunt dați afară pe capete și țara se duce la fund, cu scăderi economice de 2% sau chiar 3% până la finalul anului 2010, conform prognozelor specialiștilor, în timp ce țările din jurul nostru au ieșit sau vor ieși din criză până la finele anului, guvernul nu știe pe ce să mai arunce banii. La revitalizarea industriei și stimularea comerțului nu s-a gândit, la punerea la punct a agriculturii nici atât, la crearea de locuri de muncă acolo unde este necesar sub nici o formă și nici la gândirea unui cod fiscal simplu și stabil motivant pentru întreprinzători, astfel încât măcar aceștia să facă angajări în perioada viitoare. Nu, nu acestea sunt prioritățile guvernului Boc! Astfel, total halucinant, este decizia de a băgă zeci de mii de euro (poate chiar mai mult!) în brandul pentru promovarea turismului românesc… „grădina din Carpați” (cu sloganul „explore the Carpathian garden”)… Cred că dna ministru de resort ar fi avut mai mult succes cu renovarea stațiunilor balneare din țară pe care le-a lăsat într-o paragină totală… (…că tot vorbea de „gradină”, adică ceva plantat, îngrijit de mâna omului… în această ordine de idei, turismul românesc se poate numi îngrijit???) și chiar cu litoral românesc, pe care mai nou îl dezavuează total, iar brandul pentru turismul românesc ar fi mai potrivit „prostia din Carpați”, cu o vizită specială a turiștilor „agățați” la Shanghai la „gradina zoologică” de la guvern și parlament… și la fel de bun ar fi sloganul „The land of every (any) choice” (Țara tuturor posibilităților!) sau „Romania, the hallucinating place!” (România, un loc halucinant!) și uite așa… cu aceste noi idei (pentru care nu-i cer zeci de mii de euro)… va putea promova „mai bine” România și nu va mai trebui să se judece, din nou, pe banii noștii, ai tuturor, așa cum s-a întâmplat pentru campania de anul trecut<a id="note_2" href="#note_def_2" class="axa-note"><sup>2</sup></a>…</p>
<p>În concluzie, cu un guvern incompetent, care face experimente pe sănătatea noastră fizică și mintală, economia românească privește din gropile tranziției din care nu mai iese de mai bine de 20 de ani de teamă că dacă încearcă să iasă i se va trage o joardă peste mâni de către guvernanți, iar bugetul public, ca un mort ucis de aparținători-guvernanți și ascuns de privirile indiscrete, arată dezastruos, vorbindu-se pe la colțuri… de raționalizarea pensiilor și salariilor, în viitorul apropiat.</p>
<p><strong><i>Scoate-i Doamne, din grădina cu proști, pe cei care ne conduc!</i></strong></p>
<hr>
<h2>Note</h2>
<p><a id="note_def_1" href="#note_1" class="axa-note-def"><sup>1</sup></a> Ca o mică divagație, acum câteva sute de ani, celebru britanic filosof, istoric și economist, David Hume (1711-1776), ca mai toți contemporanii epocii, își punea problema dacă să domine oameni buni sau legi bune, răspunzând la celebra dilemă antică prin alegerea soluției legilor bune. Extrapolând la timpurile de azi, la societatea contemporană românească, cred că opțiunea de succes a societății ar fi oamenii buni …căci oricât de bună este legea, manipulată de ticăloși, corupți, escroci… ea devine proastă, prin mâinile rapace ale politicienilor și funcționarilor „propunând” cetățenilor soluții economice dezastruoase.</p>
<p><a id="note_def_2" href="#note_2" class="axa-note-def"><sup>2</sup></a> A se vedea scandalurile din presă legate de apartenența mărcii „The land of choice” unui alt cetățean român. Acesta înregistrase această marcă la OSIM, cu două luni înainte ca dna. ministru al turismului să-l folosească abuziv în campania de promovare a României din 2009.</p>
