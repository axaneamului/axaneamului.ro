---
title: Comemorare la 81 de ani de la bombardamentul asupra Bucureștiului din 4.4.1944. Recenzie
# subtitle:
# titleWithNote: true
date: 2025-04-06T00:00:00Z
publishDate: 2025-04-06T00:00:00Z
year: 2025
month: 2025-04
authors:
  - asociatia-4-aprilie
categories:
  - Știri
tags:
images:
  - "images/0.jpg"
featured: false
pinned: false
draft: false
---
<p>Doamne, ajută!</p>

<p>Un grup restrâns, dar profund dedicat de cetățeni, reprezentanți ai unor asociații civice și de veterani, au răspuns apelului Asociației 4 Aprilie de a comemora 81 de ani de la bombardamentul asupra Bucureștiului, din 4.4.1944, care s-a soldat cu peste 5.000 de victime, în marea lor majoritate civili.</p>
<!--more-->
<p>Evenimentul a început la <a href="https://parohiaparculcalarasi.ro/contact/" target="_blank">Biserica „Sfinții Împărați Constantin și Elena” și „Sfânta Cuvioasă Parascheva”</a> cu o slujbă de parastas, în cadrul căreia au fost pomenite numele documentate ale victimelor. A fost un moment de reculegere, încheiat cu mai multe alocuțiuni menite să marcheze tragedia.</p>
<p>În acest sens, reprezentantul Asociației 4 Aprilie a amintit demersurile aflate în curs de desfășurare pentru comemorarea victimelor bombardamentelor, principalul obiectiv fiind clarificarea statutului juridic al terenului unde, în 1944, după atacurile aeriene și în graba evitării unei epidemii, au fost îngropate miile de trupuri neînsuflețite în gropi comune.</p>
<p>Comemorarea a continuat cu deplasarea participanților pe acel teren, cunoscut sub numele de <a href="https://www.google.com/maps/place/Cimitirul+4+Aprilie/@44.4576376,26.0519665,129m/data=!3m1!1e3!4m6!3m5!1s0x40b201d70b0803b5:0xad0df3ff733337c2!8m2!3d44.4575881!4d26.0521644!16s%2Fg%2F11shncg9pt?entry=ttu" target="_blank">Cimitirul „4 Aprilie”</a>, unde anul trecut <a href="/article/2024/04/04/parastas/" target="_blank">a fost instalată o cruce</a> în memoria celor căzuți. La baza acesteia au fost depuse flori și aprinse lumânări, într-un moment de profundă solemnitate.</p>
<p>În acest an, comemorarea a resimțit absența Generalului Radu Theodoru, nelipsit în anii trecuți și mereu prezent prin cuvintele care ne chemau la luciditate și deșteptare. Din păcate, motivele de sănătate nu i-au permis să fie alături de noi, însă gândurile noastre s-au îndreptat și către domnia sa, cu recunoștință pentru devotamentul și demnitatea cu care a susținut cauza memoriei istorice.</p>
<p>Mulțumim tuturor celor prezenți care și-au întrerupt activitățile cotidiene pentru a dedica o clipă de reflecție asupra evenimentelor din 1944, care au curmat viețile a mii de civili și au schimbat ireversibil înfățișarea Capitalei. Mulțumim și zecilor de parohii care, începând de anul trecut, au marcat această zi tragică prin baterea clopotelor la ora 13:45, ora primului atac aerian.</p>
<p>Amintind că memoria se cinstește prin acțiune, sperăm că autoritățile municipiului București — marii absenți ai acestei aniversări — vor întreprinde demersurile necesare pentru instituționalizarea comemorării zilei de 4 aprilie 1944, spre cinstirea victimelor și pentru a aminti ororile războiului, astfel încât acestea să nu se mai repete.</p>
<p>Directivul Asociației 4 Aprilie</p>

<p>Sursă: <a class="text-decoration-underline" href="https://4aprilie1944.ro/article/2025/04/05/parastas/" target="_blank">4aprilie1944.ro</a></p>