---
title: Am trimis și eu câteva acolo
date: 2024-11-19T00:00:00Z
year: 2024
month: 2024-11
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>nu va fi prea greu să număr toate frunzele<br>
acestei toamne prelungite, alungite prin cuvintele tale,<br>
printre cărțile din bibliotecă, printre liniile covoarelor,<br>
ca o iederă ce cuprinde casa întreagă, omul întreg<br>
și îi aduce în dar o fărâmă din adâncul pădurii.<br>
să nu crezi că îți scriu așa pentru că aș fi trist<br>
sau pentru că aș vrea să-i dau tăcerii dreptul la cuvinte.<br>
știu, mai vizitez uneori cimitirul viselor<br>
(am trimis și eu câteva acolo),<br>
mai încerc să pun câte-un picior la podul acela<br>
despre care spuneai că nu se poate face vreodată<br>
(te înșeli), însă astfel de lucruri cresc firesc din inima mea<br>
pe care tu o cunoști cel mai bine –<br>
nu ți-am lăsat nicio ușă închisă.<br>
să nu crezi că îți scriu așa pentru că aș fi trist,<br>
dar toamna asta strigă să spunem pe nume, cât mai e timp,<br>
râurilor care vor îngheța,<br>
copacilor sihaștrilor,<br>
sorilor ce se vor micșora,<br>
păsărilor însingurate, florilor uitate afară,<br>
prietenilor care s-au dus în iarnă,<br>
amintirilor ce se vor amintite.</p>