---
title: Am vrut să-mi tatuez o cruce-n frunte
date: 2023-06-06T03:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
images:
  - "images/0.jpg"
featured: false
pinned: false
draft: false
---
<p>am vrut să-mi tatuez o cruce-n frunte,<br>
dar prea mulți s-au speriat<br>
și au fugit.<br>
vecinii revoltați<br>
și-au luat chiar câteva secunde<br>
din lupta fratricidă<br>
și mi-au lăsat pe ușă<br>
un sfat născut<br>
din mila omeniei lor:<br>
puteai să-ți desenezi<br>
un cerc din stele,<br>
o vorbă din Voltaire ori d’Alembert<br>
(mă rog, vreunul de pe lângă care<br>
dracul rațiunii a refuzat să plece).<br>
am vrut să-mi tatuez o cruce-n frunte<br>
și nu fugiți<br>
nu vă speriați –<br>
crucea stă bine unde e,<br>
dincolo de piele<br>
dincolo de sânge.</p>