---
title: Ca și când ți-aș spune acum, privindu-te în ochi
date: 2023-06-29T00:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>încep mereu,<br>
de la capăt<br>
mereu<br>
începutul.<br>
eu doar întârzii ca de obicei<br>
adunându-mi sufletul<br>
de prin ierburi,<br>
unde se ferește de ciocurile<br>
bontoroage ale păsărilor –<br>
pe ele nu le pot păcăli ușor.<br>
uneori tălpile mi se lipesc<br>
de miezul pământului,<br>
uneori umbra mi se proiectează pe cer<br>
provocând o altă eclipsă.<br>
eu doar întârzii ca de obicei<br>
adunându-mi sufletul<br>
de prin ierburi,<br>
unde vise-mpleticite rămân mai pe urmă<br>
și sunt duse de furnici departe<br>
și sunt prinse de păienjeni;<br>
maraton al începutului mereu,<br>
când te trezești dimineața<br>
în lianele somnului,<br>
încă având imprimat pe obraz carul mic;<br>
timpul ți se leagă de glezne,<br>
face două trei noduri<br>
și te pune să sari<br>
și te pune să stai.<br>
de-aceea, ca de obicei<br>
mama se roagă<br>
(crezând că n-o văd)<br>
să mă prindă de mâna sufletului<br>
Dumnezeu.</p>