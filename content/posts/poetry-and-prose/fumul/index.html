---
title: Fumul
#subtitle:
date: 2023-06-24T01:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
#showFirstImageInPostContent: true
featured: false
pinned: false
draft: false
---
<p>mi-au spus alaltăieri niște limbi de foc,<br>
mi-au spus că ființa aceea, mama mamei mele,<br>
nu mai e.<br>
A plecat unde-a văzut cu gândul,<br>
ca fumul unei lumânări, ca un chiot s-a dus,<br>
ființa aceea care nici n-a fost vreodată în carne și oase;<br>
a fost doar o casă de lumină în care mi-am ascuns copilăria,<br>
doar o umbră înclinată de frasin, o poveste pe timp de iarnă<br>
când împingeam cu picioarele în sobă aproape s-o dărâmăm;<br>
și umbra aceea mă lua în brațe seara și-mi vorbea<br>
ceasuri întregi despre fata babei și-a moșului<br>
și râdea când o trăgeam de capătul basmalei la ceafă;<br>
umbra, lumina aceea mă așeza în copaie<br>
pe două scaune lângă sobă și căldura de-atunci<br>
mă încălzește azi și de când mă știu și până când<br>
sufletul meu va pleca de la mine.<br>
Acum încă nu pot să înțeleg, nu vreau să-i aud<br>
când îmi spun că îmbăiază prin cer copiii altor nori<br>
și m-a lăsat să-mi port singur de grijă;<br>
mama mamei mele nu va mai ști<br>
la ce oră se întoarce autobuzul sâmbăta<br>
ca să-mi oprească cea mai bună plăcintă cu mere,<br>
să arunce dovleacu-n cuptor, să culeagă toamna<br>
cele mai frumoase piersici cu miezul ca sângele.<br>
Nu,<br>
nu doar de umbra ei este vorba,<br>
ci de buturuga de mine, de scorbura scoarței lui de timp,<br>
că parcă nici nu mai știu când sunt și când nu,<br>
parcă altcineva a trăit odată în locul meu,<br>
în timpul meu de-au plecat cele bune;<br>
acum stau ca un înger exilat pe pământ<br>
la o margine de trotuar scârbos<br>
și dau dintr-o băltoacă în alta fără umbrelă pe suflet,<br>
dau dintr-o stație în alta ca orbu;<br>
autobuze care nu știu unde duc<br>
opresc în fața mea aproape să-mi lovească vârful nasului;<br>
urc în ele și plec unde-o fi,<br>
ca fumul unei lumânări.</p>
<p class="small">(din vol. <i>Exil în inimă</i>, 2012)</p>