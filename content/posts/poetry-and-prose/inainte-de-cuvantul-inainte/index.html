---
title: Înainte de cuvântul înainte
#subtitle:
#titleWithNote: true
date: 2023-06-27T01:00:00Z
year: 2023
month: 2023-06
authors:
- alexandru-marchidan
categories:
- Politică
tags:
- Naționalism
images:
- "images/0.jpg"
#showFirstImageInPostContent: false
featured: false
pinned: false
draft: false
---
<p>mai ales în satul de câmpie<br>
  se întâmplă să-ți uiți sufletul<br>
  în dimineți cețoase culegând lumină<br>
  până te pomenești crescând și părinții nașii finii<br>
  te privesc de jos în sus<br>
  și nevoit te lași convins de minunea asta<br>
  (nevrută)<br>
  cumva ai rămas cu vreo trei copii<br>
  în toamnele cețoase<br>
  ștergându-ți fruntea de culoarea lor<br>
  după ce din ciutura fântânii de răspântie<br>
  ai fi vrut și timpul să îl bei<br>
  are un fel ciudat de a fi și viața<br>
  că îți dă peste mână când ai prins peștele de coadă<br>
  când ai luat abia o mușcătură din felia de tort<br>
  (poate că restul e rezervat pentru altă... dată)<br>
  dar cum să-ți poți lua totuși gândul<br>
  de la gustul acelei prime felii de lumină<br>
  făcută din frânturi<br>
  cu bunii mei aproape tineri<br>
  cu anotimpuri desprinse de trup<br>
  cu nașterea Domnului în casă în cer în biserici<br>
  în cuvintele gerului și-n chiotul verișorilor<br>
  înfofoliți în zăpadă<br>
  cu Paștele presărat în lumânări aprinse<br>
  și șervete albe puse lângă pâine<br>
  și atâta bucurie<br>
  că zece ierni puteam îmbrăca în ea toți copacii goi<br>
  de pe uliță<br>
  și pe felia asta de lumină se topeau ca untul pe pâinea proaspătă<br>
  verile în care ne udam cu găleata<br>
  și-nchipuiam basme din basme până la miezul nopții<br>
  când ne uitam la puii de curcă și la toate orătaniile cum cresc<br>
  (nu pot uita ziua aia a tăierii unei păsări<br>
  când sora mea și-a făcut cruce de milă și de mulțumire<br>
  că nu ne-a făcut Dumnezeu pui de găină)<br>
  așa raiul meu a început la naștere<br>
  și s-a îngrămădit în miile de priviri<br>
  din zi și din noapte din somn și din veghe<br>
  din nori și din meri și ale pisoilor dolofani<br>
  și ale greierilor și ale prietenilor și-ale icoanelor<br>
  și-ale ușilor casei<br>
  pe care le port cu mine și îmi respiră prin piele<br>
  prin fluturi prin fiecare sărut în care sărut<br>
  zorile<br>
  umbrele<br>
  lacrimile.</p>
<p class="small">(din vol. <i>Exil în inimă</i>, 2012)</p>