---
title: Înnoi-se-vor ca ale vulturului tinerețile tale
date: 2023-06-30T00:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<h2>I</h2>
<p>casă îmbrăcată în hainele<br>
unor aripi vechi<br>
de când străbunicul s-a-ntors<br>
de la război cu urme de gloanțe pe creștet<br>
asemenea alaiului unei nunți de furnici.<br>
împrejmuind grădina salcâmii<br>
unde seara se-ntorc ciorile.<br>
trunchiul de dud banca bătrânei<br>
care veghea<br>
toți puii de pe pământ<br>
de păsări și de oameni.<br>
drumul spre biserică.<br>
casă-mbrăcată în haine vechi<br>
mereu calde.<br>
peste prag Dumnezeu trece<br>
la fiecare răsărit și apus.</p>

<h2>II</h2>
<p>ca demult<br>
dimineți înfrigurate<br>
într-o primăvară de culoarea<br>
mâinilor bunicii<br>
ploaie măruntă de o săptămână<br>
și chiar mai mult<br>
ploaie mocănească<br>
aducătoare de pace, vise și povești<br>
când din adâncurile pământului până la cer<br>
e o singură potecă.<br>
suntem copii<br>
jocurile noastre se mută iar în bârlog<br>
unde îngerul ne veghează<br>
hibernarea<br>
și coboară din icoană<br>
să guste lipia caldă scoasă acum din cuptor.<br>
așteptăm ziua de Paști.<br>
a rămas ploaia<br>
au rămas diminețile înfrigurate<br>
vremea aceea se depărtează-ncet<br>
ca un felinar agățat de căruță<br>
mâinile bunicii…<br>
o fotografie alb-negru.<br>
din când în când<br>
aud chemarea mamei să împărțim<br>
o pâine de lumină îngerul coboară<br>
i se simte privirea<br>
încadrată de ramele tot mai vechi<br>
ale icoanei de vatră.</p>

<h2>III</h2>
<p>și apoi aprilie<br>
mirosul pământului reavăn<br>
trezit dintr-un somn greu<br>
schimbarea lumii la față<br>
după un nou pact cu lumina<br>
vom fi fost și noi atunci<br>
ca puii de cloșcă<br>
cu mersul nostru<br>
după al celor mari<br>
mai ales săptămâna patimilor<br>
mai ales fumul lumânărilor<br>
din biserica mare<br>
de la două sute de pași<br>
mai ales prohodul<br>
cu apusul său<br>
tăios.<br>
ca un copil bucuria ne sărea în brațe<br>
în dimineața Învierii<br>
când în hainele noi<br>
mergeam să luăm paști<br>
pe urmă acasă<br>
cu dinții și degetele roșii<br>
de la atâtea ouă<br>
de parc-am fi mușcat<br>
din soare<br>
o săptămână întreagă<br>
în care alegeam doar nuca<br>
din cozonaci<br>
lumea stătea pe alți stâlpi.</p>

<h2>IV</h2>
<p>este culoarea de-acum un semn<br>
că ne-am desprins<br>
(chiar și-un deget)<br>
de lume<br>
câmpia de-astă-iarnă<br>
parcă-i o bătrână<br>
ce întinerește<br>
cu jumătate de veac<br>
atunci când i se-ntorc nepoții<br>
acasă<br>
nu, nici n-ar putea fi altfel –<br>
lumea asta e soră<br>
cu alta<br>
oamenii<br>
și-au scos îngerii<br>
din hibernare<br>
și se plimbă unii lângă alții<br>
până-n duminica Tomii<br>
să taie via, să curețe merii<br>
grădinile<br>
ziua de umbre.<br>
dacă nu ar mai plânge uneori<br>
câte unul<br>
dacă norii ca niște harpii<br>
nu ar răpi dintre ei<br>
aș putea să jur<br>
că aici<br>
pământul și cerul<br>
sunt una.</p>

<p class="small">(din vol. <i>Exil în inimă</i>, 2012)</p>