---
title: Lăcașul cerului
#subtitle:
date: 2023-06-15T01:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
#showFirstImageInPostContent: true
featured: false
pinned: false
draft: false
---
<p>de când am plecat<br>
mama își așază noapte de noapte<br>
câte-un lucru de-al nostru sub pernă.<br>
ea nu poate dormi, nu poate să cadă la pace<br>
cu ziua care-a trecut, cu somnul care vine,<br>
dacă nu are sub pernă o bluză roșie-a Elenei,<br>
fularul Danielei,<br>
o cămașă de-a mea.<br>
știu că mama ne duce dorul când plecăm,<br>
știu că plânge pe ascuns<br>
ținând în brațe hainele noastre<br>
lipindu-le de obraz, mirosindu-le,<br>
iar atunci sufletul îmi devine în piept<br>
o roată mare de foc în stare să topească<br>
toți ghețarii din lume.<br>
noapte de noapte<br>
mama-și așază cu grija cuibărită în gesturi<br>
hainele noastre sub cap<br>
să fie sigură că suntem bine,<br>
că veghea ei ne păzește de orice nebun,<br>
de orice boală, de orice armă, de orice demon,<br>
de orice stea căzătoare.<br>
știu că acum două săptămâni, după botezul nepoatei mele,<br>
mama i-a cerut o scufiță Danielei<br>
și acum doarme cu ea sub pernă.<br>
știu că la fel va face și pentru copiii Elenei,<br>
pentru toți nepoții, așa încât perna ei<br>
va deveni din ce în ce mai înaltă.<br>
ea va înainta în vârstă, va înainta în griji,<br>
va înainta în rugăciuni.<br>
știu că toate lucrurile noastre<br>
sunt păstrate și împăturite cu grijă în șifonier,<br>
știu că datorită acelei perne din ce în ce mai înalte<br>
eu merg acum prin lume<br>
ferit de orice boală, de orice armă,<br>
de orice demon.</p>
<p class="small">(din vol. <i>Exil în inimă</i>, 2012)</p>