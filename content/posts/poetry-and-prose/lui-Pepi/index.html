---
title: Lui Pepi
date: 2024-11-03T00:00:00Z
year: 2024
month: 2024-11
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>în fiecare seară când adormi<br>
în naveta spațială,<br>
trebuie să te ridic ușor,<br>
să aștept o clipă să-ți așezi capul<br>
pe umărul meu stâng,<br>
să te ghemuiești în cuibul de brațe<br>
ca și când te-ai pregăti<br>
pentru somnul de o noapte polară.<br>
fiecare seară,<br>
acest drum de câteva clipe<br>
și pași de mătase,<br>
cu visele pe care ți le citesc pe față,<br>
cu respirația ta crudă ca răsăritul<br>
peste apa mării,<br>
fiecare seară este un chip al raiului<br>
unde tații sunt câteodată perne<br>
ce-și poartă copiii prin somn.</p>