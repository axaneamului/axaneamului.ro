---
title: Moara lui Mărchidan
date: 2023-10-15T00:00:00Z
year: 2023
month: 2023-10
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: true
---
<p>ai vrut să mă vezi,<br>
pierzând pentru asta zile, săptămâni și ani,<br>
ai urcat și ai coborât și ai coborât,<br>
hainele tale hrană ploilor și fulgerelor<br>
și drumurilor găunoase,<br>
inima ai lăsat-o durerilor,<br>
peșteră de lei și de tâlhari,<br>
ai zdrobit corăbii de stâncile-așteptării –<br>
n-ai vrut să-ți astupi urechile, n-ai vrut,<br>
deși nu te-ai legat de catarg<br>
(acum hienele mării se bucură<br>
văzându-ți alergarea).<br>
ai vrut să mă vezi<br>
ca să pui în mișcare o moară uriașă<br>
ascunsă, nevăzută, zdrobitoare<br>
unde grâul nădejdilor<br>
trebuia să devină făina bucuriei.<br>
ai vrut să mă vezi<br>
și ce-ai gândit că vei afla:<br>
timp nou fără de timp? dimineți albe?<br>
ființe de cristal? cascade de sori?<br>
primăveri fără sfârșit?<br>
chipuri uitate de moarte?<br>
Ai găsit o moară<br>
unde grâul păcii,<br>
al nădejdilor și așteptărilor trădate,<br>
grâul micilor și marilor căderi,<br>
al întâmplărilor neîntâmplate,<br>
grâul inimilor înfiate de cuvinte și dureri<br>
e măcinat fără oprire<br>
fără oprire fără oprire<br>
la moara ce se zbate-n piept.<br>
vei putea să-mparți cu mine<br>
această iute, dulce, grea, pietroasă,<br>
îngerească pâine?</p>
<p>(din vol. <a class="text-decoration-underline" href="https://archive.org/details/alex-marchidan-iar-petru-plangea-de-cate-ori-auzea-cocosul-cantand_202005" target="_blank">Iar Petru plângea de câte ori auzea cocoșul cântând</a>, 2020)</p>