---
title: Pietre de foc
date: 2025-05-09T00:00:00Z
year: 2025
month: 2025-05
authors:
  - alexandru-marchidan
categories:
  - Poezie și proză
tags:
  - Pietre de foc
images:
  - "images/0.jpg"
featured: false
pinned: false
draft: false
---
<h2>Clipire</h2>

<p>uneori<br>
simt că sunt o pasăre ce se destramă<br>
în toate zborurile și cuiburile sale.</p>


<h2>Aceste pietre de foc pe care le îmbrățișezi</h2>

<p>cine este cel bucuros,<br>
cine este cel doborât,<br>
cine a găsit și cine însetează?</p>

<p>niciodată firul de nisip<br>
n-o să dea măsura<br>
poveștilor deșertului.</p>

<p>unde se-ascund lacrimile<br>
unde soarele, unde ruga și toți slujitorii păcii<br>
când o temniță ni se înfige<br>
în umeri?</p>


<h2>Atunci când pietrele s-au prăbușit peste noi</h2>

<p>și fiecare<br>
a învățat să audă:<br>
te vei ridica din nou<br>
ca firul de iarbă primăvara.<br>
așteptările sub tălpi de gheață<br>
nu vor rămâne fără rodul lor<br>
chiar dacă nopțile par să te sfâșie uneori,<br>
chiar dacă marginile răbdării<br>
par să se fi tocit demult<br>
și singur tu umpli colțul uitaților învinși<br>
cum numai cei exilați în afara amintirii pot simți,<br>
cei damnați să devină imaginea fără nume<br>
lipită pe fața mată a oglinzii.</p>

<p>Da, te vei ridica,<br>
poate nu în ceasul următor,<br>
poate nu în ziua aceasta,<br>
însă cu siguranță în anotimpul tău,<br>
ca firul de iarbă primăvara,<br>
când va topi orice iarnă de pe umerii și dintre umerii tăi<br>
chemarea ce străbate adâncul și înaltul:<br>
Lazăre, vino afară!</p>


<h2>Lucruri ce trebuie făcute</h2>

<p>să întreci măsura<br>
cât să atingi marginea alpină<br>
a cuvântului</p>

<p>să încerci marea cu degetul<br>
cum încerci focurile<br>
în preajma marilor ierni<br>
(de unde vine începutul poveștilor)</p>

<p>să știi să întârzii<br>
când îi e lumii mai drag să te sufoce<br>
cu îmbrățișarea ei de hidră fără saț.</p>


<h2>Sinceritate</h2>

<p>te iubesc<br>
pentru că ești singurul poem<br>
ce poate plânge.</p>


<h2>Pelerinii</h2>

<p>odată ce ajungi plângând în această lume<br>
ar fi prea nechibzuită așteptarea<br>
ca cele mai frumoase drumuri ale ei<br>
să ți se deschidă după plac<br>
și cu toate astea nimeni nu poate spune<br>
că răsăritul zilei nu îți aparține<br>
precum nu poate spune<br>
cât înseamnă ca o parte din timp<br>
să poarte veșnic<br>
pecetea vieții tale.<br>
odată ce ajungi plângând în această lume<br>
nimic nu te oprește să o birui<br>
(îți trebuie doar o inimă<br>
înecată în bucurie).</p>


<h2>Un soare în plus</h2>

<p>de-atâtea ori<br>
prin răspântiile păcatului<br>
ca un copil fugit de-acasă.<br>
dulci otrăvuri se găsesc mereu pe cale<br>
(ce dureros să crezi că le știi pe toate).</p>

<p>neînfrânți la timp<br>
puii de balaur adaugă an de an<br>
câte un rând de capete.</p>

<p>pe cele mai întortocheate drumuri<br>
Dumnezeu așază<br>
(din rana Sa)<br>
un soare în plus.</p>


<h2>Ușa</h2>

<p>în timpul așteptărilor<br>
un nou timp se poate deschide<br>
ca în filmele cu odisee spațiale<br>
și treceri prin găuri de vierme,<br>
ceea ce se poate întâmpla<br>
și mergând prin bătrânul parc,<br>
prin cuvinte și prin inimă,<br>
în locuri unde o amintire se poate afla<br>
la ani lumină de alta,<br>
precum o galaxie de această frunză,<br>
precum un chip de umbra lui.<br>
acesta este un culoar numai la îndemâna<br>
celor ce știu să facă o cheie<br>
din cele mai neînsemnate lucruri<br>
pentru a deschide uși ferecate<br>
cu atâta migală,<br>
uși gravate în miniatură<br>
pe cutele acestei vieți<br>
atât de...</p>


<h2>Totdeauna după aceea</h2>

<p>sunt lucruri ce țin timpul în loc.<br>
de nenumărate ori caut o nișă<br>
dinspre caruselul acesta<br>
de prefăcută bucurie, strălucire și nesfârșită beteală<br>
către fața vie a timpului<br>
ca atunci când te afli într-o încăpere plină<br>
unde nu se întâmplă în esență nimic<br>
până când îngerul aruncă din fugă<br>
o rază pe fereastră<br>
amintindu-ne cât de ușor ne putem păcăli<br>
cu vorbele și ifosele noastre –<br>
pui de păianjen ce se cred<br>
stăpânii pivniței.<br>
sunt lucruri ce țin timpul în loc<br>
și fac încă din viață marea întâlnire<br>
așa cum ochii zugrăviți în icoane<br>
îl urmăresc pe privitor în toată încăperea<br>
și totdeauna după aceea.</p>


<h2>În fiecare munte</h2>

<p>în fiecare munte există o pasăre<br>
ce a fost împietrită,<br>
în fiecare inimă există un înger<br>
ce așteaptă primăvara.<br>
ceea ce le ține laolaltă<br>
e numai forța gravitațională<br>
a aceleiași iubiri care a făcut<br>
ca din nimic să răsară<br>
trandafiri stele oceane<br>
și dulceața privirii mamelor.</p>