---
title: Pledoarie pentru autor
date: 2023-10-25T00:00:00Z
year: 2023
month: 2023-10
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>onorată instanță<br>
a orelor și secundelor,<br>
mă declar vinovat!<br>
în apărarea mea aduc firele de iarbă,<br>
norii și hergheliile de fluturi:<br>
de câte ori nu s-au pierdut prin voi<br>
și-au revenit la viață?<br>
asemenea și întristările mele rătăcesc<br>
precum damnații<br>
prin piramidele voastre de ceață,<br>
aproape fără pace, fără nădejdea de a reveni<br>
vindecate<br>
(cu ele îmi pleacă, vă spun, inima întreagă,<br>
ca mama ce-și caută copiii fugiți de acasă).<br>
onorată instanță a minutelor și a săptămânilor,<br>
prea des v-am ofensat, nu pot nega,<br>
însă nimeni nu ar putea mărturisi pentru mine mai<br>
bine<br>
decât păsările pierdute prin ceruri,<br>
decât florile prinse pe veci în transparențele alpine.<br>
onorată instanță a tuturor timpilor-timpurilor<br>
de sub soare,<br>
mă declar vinovat și liber,<br>
după cuvântul acelui poet:<br>
vom muri, dar câtă splendoare!</p>

<p>Poeme nepublicate în volum, scrise între 2020-2023.</p>