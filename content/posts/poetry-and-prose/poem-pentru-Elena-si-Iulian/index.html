---
title: Poem pentru Elena și Iulian
date: 2023-09-19T00:00:00Z
year: 2023
month: 2023-08
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: true
---
<p>iată ceva<br>
care să-ți dea de gândit:<br>
în timp ce ploaia se mutase cu totul pe-aici,<br>
doi tineri<br>
(fără ca măcar să o știe)<br>
lăsau în urma lor un pod<br>
de lumină<br>
pe pământ.<br>
sigur ai fi zis că octombrie<br>
s-a dat de trei ori peste cap<br>
și toamna însăși ar fi renunțat<br>
să respire prin nori,<br>
dar nu asta era,<br>
mirii-aduceau cu ei o bucurie<br>
de altundeva,<br>
parcă veneau ca primăvara rândunicile acasă,<br>
parcă treceau printre oameni<br>
ca un cântec prin grâu,<br>
mirii-aceștia prefăceau timpul<br>
în rouă.<br>
noi le vedeam și tăceam.<br>
doar cuvintele rostite printre chipuri de sfinți<br>
ne-au mișcat în nemișcarea aceea<br>
…ca Avraam…ca Sara…ca Iacov…ca Rahela…<br>
…să vă iubiți…</p>
<p class="small">(din vol. <i>33 de cuvinte pentru Luiza și alte câteva poeme</i>, 2017)</p>