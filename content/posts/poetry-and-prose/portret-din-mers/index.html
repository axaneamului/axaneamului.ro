---
title: Portret din mers
date: 2023-07-03T00:00:00Z
year: 2023
month: 2023-07
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>veneam lumină în pâlpâire<br>
în amurgul acela<br>
veneam de ceasuri întregi<br>
de la facerea lumii parcă<br>
de la Adam.<br>
de la tatăl meu la bunicu<br>
la tatăl bunicului<br>
la tatăl străbunicului<br>
locul de unde venim se face mereu mai departe<br>
podul de veacuri pe podul de oase<br>
podul de lacrimi pe podul de oase<br>
în pasul nostru de lumină plăpândă<br>
ne sprijină de creștet Dumnezeu<br>
să nu cădem în noapte.<br>
și în zori la arat<br>
și la frângerea pâinii<br>
și când plouă-n gânduri nesomn<br>
Dumnezeu<br>
(cum zicea bunicul desfăcându-și umbra)<br>
stă din cer pe prispă<br>
și își mustră fiii<br>
porniți să-nchidă tot<br>
în ceasul lor…</p>
<p class="small">(din vol. <i>Exil în inimă</i>, 2012)</p>