---
title: Poveste despre rai
#subtitle:
date: 2023-10-05T01:00:00Z
year: 2023
month: 2023-10
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
#showFirstImageInPostContent: true
featured: false
pinned: false
draft: false
---
<p>ceea ce îți scriu<br>
este o simplă poveste despre rai.<br>
în amintirea mea<br>
el începe uneori demult,<br>
alteori parcă de numai două-trei zile.<br>
raiul așa cum îl știu începe neapărat iarna<br>
și este undeva într-o câmpie<br>
întinsă cât viața fără de moarte.<br>
acolo ninge mereu<br>
și lumea este făcută<br>
ca orice lucru să pară o bijuterie<br>
iarna copilăriei cu drumul prin nămeți,<br>
cu o plimbare pe lacul înghețat<br>
și cu multe căzături.<br>
îți voi aminti câteva frânturi din rai<br>
unde timpul nu se măsoară<br>
și după-amiezile înseamnă o bătaie cu bulgări,<br>
ceasuri întregi pe sanie,<br>
coborâșuri de-a dura de pe dealul de zăpadă,<br>
oameni reci zidiți cu mâinile goale<br>
asupra cărora deși am suflat duh de viață<br>
nici unul nu s-a mișcat,<br>
mâini înghețate, obraji gata să plesnească.<br>
în rai nu se stă deloc,<br>
se spun tot timpul povești,<br>
se curăță porumb în cămara încălzită<br>
de bunici cu aure de sfinți<br>
se adună zăpada din curte și de peste tot,<br>
se merge la moară cu sania<br>
se sparge lemnul ca-ntr-un ritual străvechi.<br>
în rai totul este o bijuterie –<br>
și fumul de pe hornuri<br>
și copacii albi ca niște bătrâni<br>
opriți să-și amintească de ce au plecat de-acasă,<br>
și negrul tăciunilor și lumina<br>
pământul,<br>
ticăitul unui ceas nevăzut,<br>
liniștea icoanelor,<br>
zidurile cetății de apă.<br>
e cumva un dans nevăzut<br>
în serile cu lumina lor dumnezeiască,<br>
în nopțile cu miros de busuioc uscat,<br>
o iarnă continuă,<br>
afumată de nucile înfipte la un capăt de sârmă<br>
și scoase cădelnițând din plită,<br>
iarnă aromată cu miros de mere coapte<br>
și mereu în sărbătoare,<br>
unde visele se construiesc cu mâna<br>
și pentru cea mai frumoasă stea<br>
pentru cel mai împodobit plugușor<br>
se face un rai în rai,<br>
de la alegerea lemnului<br>
până la ziua de colindat<br>
cu tot gerul în spate<br>
și-n ghete.<br>
raiul așa cum îl știu<br>
începe neapărat iarna<br>
și este undeva într-o câmpie<br>
peste care Dumnezeu<br>
a cernut o mână de liniște.</p>
<p class="small">(din vol. <i>Lumină sub asediu</i>, 2023)</p>