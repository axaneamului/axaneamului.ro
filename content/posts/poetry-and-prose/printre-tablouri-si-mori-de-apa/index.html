---
title: Printre tablouri și mori de apă
date: 2023-10-22T00:00:00Z
year: 2023
month: 2023-10
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: true
---
<h2>I</h2>
<p>inima azi îmi este câmp de maci:<br>
din arșița captivă<br>
în cupe amărui de catifea<br>
iese cea mai senină miere.</p>

<h2>II</h2>
<p>vin norii ca turme de berbeci,<br>
ca armatele din Babilon.<br>
lasă-i să vină,<br>
s-a auzit străbunicul de dincolo de nori,<br>
voi încă nu ați învățat să iubiți<br>
lumina.</p>

<h2>III</h2>
<p>soarele mi se plimbă de colo-colo<br>
prin suflet<br>
și iată-l dintr-odată în genunchi,<br>
frângându-și razele și sfera:<br>
în cochilia asta a fost cândva<br>
o viață!</p>

<h2>IV</h2>
<p>în cădere frunzele au clipa lor de zbor<br>
și totuși nu devin păsări.<br>
nici noi nu ne-am vindecat de răni aproape uitate<br>
(nu, încă nu suntem trecuți prin sita cea deasă).<br>
un copil rătăcit în pădure,<br>
un copil rătăcit în pădure,<br>
asta ești, asta ești,<br>
cântă picăturile de ploaie.</p>

<p>Poeme nepublicate în volum, scrise între 2020-2023.</p>