---
title: Răspuns la o veche scrisoare
date: 2023-08-26T00:00:00Z
year: 2023
month: 2023-08
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>prietenul, fratele meu drag și bun,<br>
iartă-mă, te rog,<br>
cuvântul de-astă dată e simplu și atât:<br>
sunt cel mai mic, dar cel mai mic de pe pământ,<br>
e prima certitudine pe care o pot spune azi lui Dumnezeu<br>
de mă întreabă cine sunt.<br>
de ce? de ce? ce ai făcut?<br>
vei zice și-mi vei cere sufletul pe tavă.<br>
răspunsul, cum ziceam, e simplu:<br>
m-am uitat în inimă cu ochii toți<br>
ca într-un bob de grâu și n-am găsit acolo<br>
vreun atom de soare pe care El cumva<br>
să nu-l fi pus.<br>
și-atunci voi sunteți toți niște uriași,<br>
de-a dreptul niște munți pe lângă un biet punct.<br>
știu că n-am făcut vreodată ceva bun,<br>
știu că prea des am sărit în Rubicon și-apoi am plâns,<br>
da, știu că am primit, doar am primit, doar am primit<br>
de-asta trăiesc mereu acest răspuns<br>
și mă tot minunez<br>
ca un nebun.</p>