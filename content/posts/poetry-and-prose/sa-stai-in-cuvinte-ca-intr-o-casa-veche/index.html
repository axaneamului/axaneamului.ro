---
title: Să stai în cuvinte ca într-o casă veche
date: 2023-06-04T05:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
images:
  - "images/0.jpg"
featured: false
pinned: false
draft: false
---
<p>să stai în cuvinte ca-ntr-o casă veche<br>
locuită de mii de oameni înainte.<br>
nu ai de ales decât între acestea două<br>
să rămâi în stradă privind din afară,<br>
ori să vii înăuntrul cuvintelor<br>
unde fiecare și toți au loc<br>
(dacă timpul nu le-a furat între timp<br>
puterea de-a se rosti).<br>
însă nu toate casele sunt la fel,<br>
pentru că nu toți oamenii sunt la fel;<br>
unii iubesc casele goale, alții casele depozit,<br>
casele reci ori calde, luminoase ori întunecoase,<br>
după cum un chip diferă de altul.<br>
unii stau în case ca în morminte,<br>
însingurând colțul acela din univers.<br>
eu îi întâlnesc deseori și pe unii și pe ceilalți<br>
și sufletele noastre se îndrăgesc<br>
sau se compătimesc pe-ascuns – așa sunt ele făcute.<br>
cel mai mult, însă, mă uimesc<br>
cei care stau în cuvinte<br>
ca în biserici. </p>