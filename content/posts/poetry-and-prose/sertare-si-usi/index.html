---
title: Sertare și uși
date: 2023-08-24T00:00:00Z
year: 2023
month: 2023-08
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>sertare și uși<br>
atât mi-ai spus că rămâne când te uiți în urmă,<br>
memoria – o drogherie unde mergi și întrebi constant<br>
care e leacul? cât face? când ajunge? cum se ia?<br>
timpul vieții – cotloane peste cotloane,<br>
nesfârșită galerie a unei străvechi familii de șoareci,<br>
loc de fugă de atâta necunoscut.<br>
ființă din sertare și uși, memorie pusă în rafturi<br>
sub lacăte ori pur și simplu ferită de iscoade,<br>
o pivniță de unde scoți la nevoie povești rubinii<br>
pentru tot felul de angoase și umbre.<br>
e drama jucată mereu,<br>
pentru că ne plac întrebările cu lungi cozi de cometă,<br>
ne plac durerile, răsturnările, agoniile,<br>
ni se pare că suntem mai vii când suntem pe moarte<br>
(uneori chiar suntem),<br>
însă, dincolo de drama și de focul jocului,<br>
ești ramura copacului rămas de la-nceput,<br>
cu rădăcini în fluviul pe care n-ai cum să îl vezi<br>
cu ochi pe jumătate orbi,<br>
îți iei lumina și timpul din lumi în care sorii nu apun –<br>
poate îi vezi poate nu, poate mulțumești poate nu,<br>
poate chiar nebunește vei da lemnul tău<br>
celui ce taie mereu din copac.<br>
oricum, vor trece toate și nimic nu va fi irosit –<br>
ramura ce ești acum e încă aluat<br>
pus<br>
la dospit.</p>