---
title: Tata
#subtitle:
date: 2023-06-25T01:00:00Z
year: 2023
month: 2023-06
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
#showFirstImageInPostContent: true
featured: false
pinned: false
draft: false
---
<p>destrămare,<br>
destrămare a pânzei<br>
țesută ca un vis atât de departe<br>
să fie al tău,<br>
atât de viu că ai fost acolo.<br>
aplecat peste copilărie<br>
tata șoptea o rugăciune când adormeam<br>
și cuvintele făceau un pod<br>
între el,<br>
Dumnezeu<br>
și mine cel dincolo de somn.<br>
un vânător de pace<br>
pe apă tulbure,<br>
tata nu ne ascundea temerea sa<br>
că uneori pești cu dinți de foc<br>
pot ieși din adâncuri<br>
și pot cădea în noi.<br>
dar<br>
el era liniștit,<br>
el așezase un pod nevăzut<br>
mai tare ca oțelul,<br>
mai tare ca somnul,<br>
mai tare ca moartea.<br>
ca spicele, privirea lui<br>
niciodată n-a ucis când înțepa;<br>
privirea lui<br>
ca spicele<br>
ce leagănă<br>
în câmpie<br>
soarele.</p>
<p class="small">(din vol. <i>Hesychia</i>, 2015)</p>