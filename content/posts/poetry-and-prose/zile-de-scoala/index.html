---
title: Zile de școală
date: 2023-08-25T00:00:00Z
year: 2023
month: 2023-08
authors:
  - alexandru-marchidan
categories:
  - Poezie și proză
tags:
  - Lumină sub asediu!
images:
  - "images/0.jpg"
featured: false
pinned: false
draft: false
---
<p>nu, nu sunt nici o dată singur<br>
nici în zgomot, nici în tăcere, nici în somn, nici în veghe,<br>
nici în cel mai ascuns colț de inimă.<br>
ne naștem curați, coborâm întregi de lumină,<br>
iar viața printre nisipuri începe să scuture<br>
din mantia aceasta cerească – o dată, de două, de o mie de ori<br>
și apoi din nou de la capăt.<br>
ne așezăm, înviem și iar suntem uciși în caruselul din vale;<br>
ne-am cam obișnuit, uneori nici nu mai luăm în seamă<br>
durerea și căderile, învățăm că așa sunt lecțiile aici.<br>
doar că unele lecții ne lasă mai știrbi, mai goi, mai șchiopi,<br>
mai orfani și… obosim.<br>
când obosim rău înseamnă că am părăsit copilăria<br>
și nu suntem departe să fim învinși de monstrul fumului<br>
și al nisipului; el știe de la început ce vrea să răpească,<br>
el știe când devine puternic: nu când rupe tunicile strălucitoare de pe chipuri,<br>
însă atunci când credem că în cel mai ascuns colț de inimă<br>
suntem definitiv singuri, pierduți, întunecați și morți.<br>
de credem așa, înseamnă că am uitat de tot buna știință ce ni s-a dăruit:<br>
că orice copil are un părinte care are un părinte care are un părinte<br>
care are un părinte care are un părinte care are un Tată Care cu brațele deschise<br>
încă îl așteaptă.</p>
<p>Poeme nepublicate în volum, scrise între 2020-2023.</p>