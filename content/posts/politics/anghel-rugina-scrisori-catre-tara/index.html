---
title: Scrisori către țară
# subtitle:
# titleWithNote: true
date: 2025-06-14T00:00:00Z
year: 2025
month: 2025-06
authors:
  - anghel-rugina
categories:
  - Politică
tags:
  - Naționalism
images:
  - "images/0.jpg"
#showFirstImageInPostContent: false
featured: false
pinned: true
draft: false
---

<p>Conținut:</p>
<ol type="1">
    <li><a id="menu_1" href="#menu_def_1" class="axa-menu"><strong>Anexa I.</strong> februarie 1994. Scrisori către țară. Nu pot să greșească și experții străini? MEMO trimis Președintelui Ion Iliescu la Cotroceni</a></li>
    <li><a id="menu_2" href="#menu_def_2" class="axa-menu"><strong>Anexa II.</strong> Scrisori deschise adresate Domnului Președinte Ion Iliescu</a></li>
    <li><a id="menu_3" href="#menu_def_3" class="axa-menu">12 februarie 1993. Scrisoare deschisă Domnului Președinte Ion Iliescu</a></li>
    <li><a id="menu_4" href="#menu_def_4" class="axa-menu">31 mai 1993. A Doua Scrisoare deschisă către Domnul Președinte Ion Iliescu al Republicii România</a></li>
    <li><a id="menu_5" href="#menu_def_5" class="axa-menu">7 ianuarie 1994. A Treia Scrisoare deschisă către Domnul Președinte Ion Iliescu</a></li>
    <li><a id="menu_6" href="#menu_def_6" class="axa-menu">8 ianuarie 1995. A Patra Scrisoare deschisă către Domnul Președinte Ion Iliescu</a></li>
    <li><a id="menu_7" href="#menu_def_7" class="axa-menu"><strong>Anexa III.</strong> Scrisori deschise adresate Domnului Președinte Emil Constantinescu</a></li>
    <li><a id="menu_8" href="#menu_def_8" class="axa-menu">24 noiembrie 1996. Scrisoare deschisă către noul Președinte Emil Constantinescu: Să nu lăsăm țara să se ducă de râpă!</a></li>
    <li><a id="menu_9" href="#menu_def_9" class="axa-menu">de Anul Nou 1997. Scrisoare deschisă către noul Președinte Emil Constantinescu: România la o răscruce de drumuri</a></li>
    <li><a id="menu_10" href="#menu_def_10" class="axa-menu">2 martie 1997. Scrisoare deschisă către noul Președinte Emil Constantinescu: Politica economică a României între 1900-1997 complet falimentară. Dă-mi Doamne mintea de pe urmă a românului!</a></li>
    <li><a id="menu_11" href="#menu_def_11" class="axa-menu">20 ianuarie 1998. Scrisoare deschisă către Președintele Emil Constantinescu</a></li>
    <li><a id="menu_12" href="#menu_def_12" class="axa-menu">22 martie 1999. Scrisoare deschisă către Președintele Emil Constantinescu</a></li>
</ol>

<div class="article-divider"></div>

<h2 id="menu_def_1" class="text-center"><a href="#menu_1" class="axa-menu-def"><strong>ANEXA 1</strong></a></h2>
<p class="text-right small">32</p>

<p>Prof. Anghel N. Rugină</p>

<p class="text-right small">145 MOSS HILL ROAD<br>
JAMAICA PLAIN, MASS. 02130 USA<br>
TEL. (617) 524-4580</p>

<h2 class="text-center"><u>SCRISORI CĂTRE ȚARĂ</u></h2>
<h2 class="text-center">NU POT SĂ GREȘEASCĂ ȘI EXPERȚII STRĂINI?<br>MEMO trimis Președintelui Ion Iliescu la Cotroceni</h2>

<p>Despre experții străini, în România ca și în celelalte țări foste socialiste din Răsăritul Europei, părerile sunt împărțite. Unii cred că avem absolută nevoie de expertiza lor, mai ales pentru faptul că România se află încă în perioada de tranziție către economia de piață, iar sfatul lor, ca și consimțământul instituțiilor internaționale pe care le reprezintă, sunt indispensabile pentru a căpăta creditele din afară, fără de care nu putem ajunge la țelul final al unei economii de piață funcțională, cum îi spun eu. Grupul acesta este mai restrâns și se referă mai cu precădere la experții români care ajută la formularea și executarea politicii economico-financiare a Guvernului.</p>
<p>Alții, mai mult sau mai puțin cunoscători în știința economică, inclusiv mulți din massa populară, dimpotrivă, văd un rău în întrebuințarea de experți străini, și anume pentru că aceștia nu sunt altceva decât uneltele ascunse ale finanței internaționale din Apus, care nu urmărește nimic altceva decât să țină în frâu dezvoltarea economiei românești așa ca să o exploateze spre folosul intereselor străine. După opinia acestui grup, numai așa se explică de ce, urmând sfatul experților străini, Guvernul ia măsuri care reduc consumul interior, duc la prețuri relativ ridicate pentru produse importate și la prețuri relativ scăzute pentru produse românești destinate la export. Cu un cuvânt, experții străini din umbră sabotează într'un mod rafinat o refacere normală a economiei Românești.</p>
<p>Autorul de față nu acceptă integral, sau fără condiționare, nici prima și nici a doua opinie. Pe de altă parte, există un sâmbure de adevăr atât în prima cât și a doua poziție, deși nu așa cum se exprimă în public. Spre exemplu, este adevărat că dacă România continuă aceeași linie de politică economică și financiară din ultimii patru ani, atunci, fără îndoială că sfatul și avizul experților străini de la Fondul Monetar Internațional, Banca Mondială și alte instituții financiare din Apus va juca un rol important, va fi indispensabil pentru continuarea epocii de tranziție.</p>
<p>Două întrebări principale se ridică mai departe. Prima este foarte simplă. Dacă politica economică și financiară urmată în cei patru ani (1990 - 1993) nu a avut succes, cum se declară în mod oficial la începutul noului Program (1993 - 1996) „Strategia de Reformă Economico-Socială a Programului de Guvernare”, atunci ce garanție putem avea ca așa „<u>deus ex machina</u>” în 1993 - 1996 va avea succes în sensul că prin ajutorul creditelor din străinătate se va ajunge la o economie de piață funcțională, când, de fapt și din principiu, se merge pe aceeași cale? Dacă în cei patru ani politica monetară și fiscală, la nivel macro, nu a lucrat cum trebuie, nu este asta o dovadă suficientă să tragem concluzia că experții străini cumva au greșit în sfaturile date?</p>
<p>Relativ la părerea a doua, în termeni științifici, e greu de acceptat interpretarea că experții străini ar fi niște unelte deghizate ale finanței internaționale care ar urmări sabotarea economiei românești în solda intereselor străine. Mai întâi asta ar însemna că experții străini ar lucra contra intereselor acestor instituții internaționale fiindcă dacă economia românească nu va lucra în anii care urmează, atunci nici Guvernul român nu va putea să plătească dobânzile aferente și să restituie și capitalul împrumutat la timp. Nu prea are mare sens o astfel de interpretare, luată <u>prima facie</u>, cum spuneau strămoșii romani, adică luată la prima vedere.</p>
<p>Este mai realistic să ne imaginăm că acești experți sunt funcționari la instituțiile respective și că meseria lor este să înlesnească acordarea de credite sau împrumuturi căci doar din dobânzile și comisioanele calculate la aceste împrumuturi li se plătesc și lor salariile și diurnele primite. Iar experții mai departe trebuie să respecte anumite condiții determinate nu de ei individual, ci de anumite comitete de la conducerea instituțiilor financiare internaționale. Aceste condiții sunt cunoscute, adică de ordin public, așa că nu e nimic ascuns sau sinistru, manipulat de o mafie internațională. În plus nu există nici o presiune pusă față de țara debitoare înainte de a i se acorda împrumutul. Dimpotrivă, țara debitoare este aceea care face presiuni să i se acorde creditul în cauză.</p>
<p>A doua întrebare principală care se ridică se referă la faptul că dacă aceste credite se repetă, adică devin cumulative, într'o economie ce se află deja într'un dezechilibru serios, nu cumva vor fi o povara grea pentru orice încercare viitoare de stabilizare și deci, în ultimă analiză, să se ajungă la aceleași condiții anacronice de insolvabilitate financiară? Dacă așa stau lucrurile, nu cumva experții străini greșesc nu din rea voință sau urmărind scopuri ascunse, ci pur și simplu ca o consecință a felului cum au fost educați în Apus, adică în concordanță cu ideile (teoria) economică, monetară și financiară moștenită de la Lord Keynes, care până la 1989 era în concurență cu teoria Marxistă, iar acum se bucură de un fel de monopol natural sau absolut în lumea intelectuală din Occident?</p>
<p>Este vorba de ideea falsă că prin aplicare de politică monetară și fiscală la nivel macro se poate rezolva orice problemă de instabilitate economică sau financiară. În realitate, când se face uz de monetă de hârtie și de credit monetizat în stil mare — cum este cazul în România și alte țări socialiste — activitatea economică este guvernată de <u>Principiul Imposibilităților în Practică</u> care spune: Este imposibil să se calculeze și să se pună în practică, la orice moment dat, volumul normal de circulație monetară consistent cu utilizarea deplină a resurselor naturale și umane (adică nici un șomaj voluntar), stabilitatea prețurilor (adică nici inflație și nici deflație), echilibru bugetar (fără deficite și fără surplusuri) și echilibru în balanța de comerț și de plăți (iar fără deficite și fără surplusuri).</p>
<p>În consecință, experții străini, nu numai că pot, dar în mod sigur greșesc, când dau sfaturi la Guvernul Roman, repet, nu din rea voință ci pentru că nu au învățat înca despre Principiul Imposibilităților în Practică, deși, după un dicton al marelui filosof german Immanuel Kant, trebuiau până acum să învețe din atâtea experimente triste cu politica monetară și fiscală la nivel macro, făcute pe socoteala atâtor națiuni nevinovate, printre care și poporul românesc.</p>
<p>Aci se afla nodul Gordian pe care de patru ani mă străduiesc să-l împărtășesc la colegii mei economiști din România și la forurile de conducere, deși până acum nu se vede prea mult succes în aceasta strădanie. Totuși rămân optimist că până la urmă <u>ADEVĂRUL</u> științific tot va învinge fiindcă nu este nici o altă cale mai bună pentru rezolvarea problemelor de care suferă economia și poporul românesc. Iar Adevărul științific se află în Planul Rugi unde se arată în detaliu cum să se facă o <u>reforma monetară</u> care să înlocuiască moneta de hârtie și de credit monetizat cu un <u>Leu de aur</u> și credit real, de care există suficient în economie, fără a mai fi nevoie momentan de credite din străinătate, cum și alte reforme de structură care să introducă imediat o economie de piață funcțională bazată pe condiții de echilibru general stabil. Numai așa ne putem apăra de greșelile experților străini și fără a mai crea alte probleme.</p>

<p class="text-right">Anghel Rugină</p>
<p>Boston, Mass. USA<br>Februarie, 1994</p>
<p class="text-center">Copyrights rezervate de autor.</p>

<div class="article-divider"></div>

<h2 id="menu_def_2" class="text-center"><a href="#menu_2" class="axa-menu-def"><strong>ANEXA II</strong></a></h2>

<p>Prof. Anghel N. Rugină</p>

<p class="text-right small">145 MOSS HILL ROAD<br>
    JAMAICA PLAIN, MASS. 02130 USA<br>
    TEL. (617) 524-4580</p>

<h2 class="text-center">Scrisori deschise adresate Domnului Președinte Ion Iliescu</h2>

<div class="article-divider"></div>

<h2 id="menu_def_3" class="text-center"><a href="#menu_3" class="axa-menu-def"><strong>The International Society for Intercommunication of New Ideas, Inc. (ISINI)</strong></a></h2>

<div class="container">
    <div class="row">
        <div class="col">
            <address class="small text-muted" style="line-height: 1.25 !important;">
                <strong>OFFICERS</strong><br><br>
                Anghel N. Rugina, USA<br>
                President<br><br>

                Edgar Ortiz, Mexico<br>
                Vice President (1)<br><br>

                Anna A.M. Pellanda, Italy<br>
                Vice President (2)<br><br>

                P. Jegadish Gandhi, India<br>
                Vice President (3)<br><br>

                Jacob J. Krabbe, The Netherlands<br>
                Secretary-Treasurer<br><br>

                Lazaros Houmanidis, Greece<br>
                Public Relations
            </address>
        </div>
        <div class="col-6 text-center align-middle" style="padding-top: 25%">
            12 Februarie, 1993<br>
            Scrisoare Deschisă Domnului Președinte Ion Iliescu
        </div>
        <div class="col">
            <address class="small text-muted" style="line-height: 1.25 !important;">
                <strong>HONORARY MEMBERS</strong><br><br>
                M. Raymond Barre<br>
                Former Prime Minister of France<br><br>

                Mihai Drăgănescu, President<br>
                Academia Română, România<br><br>

                Henri Guitton<br>
                Membre de L'Institut de France<br><br>

                Nobel Laureates:<br><br>
                (+) Freidrich A. Hayek, Germany<br>
                Ilya Prigogine, Belgium<br>
                Jan Tinbergen, The Netherlands
            </address>
        </div>
    </div>
</div>

<p>Mult respectate Domnule Președinte,</p>

<p>Am trimis pe altă cale o scrisoare de Anul Nou, dar nu știu dacă a ajuns la Dvs. Acum cred că a venit momentul critic ca toți să strângem rândurile, toți care dorim o altă Românie, mai bună și mai dreaptă decât cea de azi sau cea de ieri — cei de acasă, ca și cei de peste hotare — în spirit curat românesc de UNIRE, în „cuget și'n simțiri", cum a spus poetul, o UNIRE (scrisa cu literă mare), când toți își pot spune cuvântul și sunt ascultați.</p>

<p>Țin mai întâi să vă mulțumesc pentru amabilitatea Dvs. în a vă lua timp pentru un dialog la ultima întâlnire de Miercuri, 16 Decembrie, 1992, la care au luat parte și Domnul Prof. Dr. Constantin Ionete, Director General la Institutul Național de Cercetări Economice și Domnul Deputat Dr. Otto Weber.</p>

<p>Întors acasă am citit cu mare atenție, aș putea spune mai exact că am studiat cu cea mai mare precauțiune, următoarele documente:</p>

<ol type="1">
  <li>Raportul Guvernării Stolojan Octombrie 1991 - Octombrie 1992;</li>

  <li>Programul de Guvernare Pentru Perioada 1992 - 1996;</li>

  <li>Raportul de la Banca Națională a României: Politica Monetară în Perioada de Tranziție (Noiembrie, 1992)</li>

  <li>Declarațiile Domnului Prim Ministru Nicolae Văcăroiu la vizita făcută recent la Galați.</li>

  <li>Expunere în fața Camerelor Reunite ale Parlamentului de către Domnul Academician Tudorel Postolache la 24 Iunie, 1991, care oarecum este baza analitică la politica urmată de Guvernul României de la acea dată.</li>
</ol>

<p>În toate aceste documente nu am găsit nici o idee nouă, nici un program consistent de reforme imediate și pe termen lung, care să rezolve efectiv și satisfăcător problemele mari cu care se luptă în momentul de față economia românească și cu care se frământă în fiecare zi întreaga națiune, fără nici o încredințare sigură că sacrificiile de azi vor fi compensate prin avantaje însutite mâine. De trei ani așteaptă lumea o schimbare mai spre bine, dar momentan nu se vede nici un semn de îmbunătățire.</p>

<p>O spune foarte clar Domnul Prim Ministru Văcăroiu în întâlnirea de la Galați:</p>

<blockquote class="blockquote">
    <p class="mb-0 fst-italic">"… datorită unor vicii specifice perioadei de tranziție, economia noastră în ansamblu se află în impas. Singura șansă este acum stoparea corupției și relansarea producției.<br><br>
     Fenomenele de corupție au căpătat o amploare deosebită. SRL-urile vând la prețuri de nimic produsele pe care le iau pe încredere de la societățile cu capital de Stat. Înțelegem că tot sistemul nostru se află înca într'un proces de transformare, aceste aspecte fiindu-i specifice, dar modul în care ele acționează la noi este îngrijorător. În cel mult o lună de zile se va încerca stoparea blocajului financiar, care a ajuns la nivel național, la 2 mii de miliarde lei, chiar dacă există riscul ca acesta să revină peste alte 3-4 luni."</p>
</blockquote>

<p>Asta înseamnă că după 3 ani de tranziție nu s'a rezolvat cum se cade nici una din problemele de bază ale economiei românești. Problemele se cunosc și se pot observa în viața de fiecare zi. Nu sunt interpretate corect și de aici pleacă toate necazurile. La origine (Ianuarie, 1990) a fost criza născuta din căderea regimului autoritar cu economia de Stat. Pe urmă a venit a doua criză rezultată din greșelile comise în perioada de tranziție, adică nerezolvarea corectă a problemelor moștenite de la regimul lui Ceaușescu. Acum a mai apărut și o a treia <u>criză de credibilitate</u>, o apatie morală, un fenomen din psihologia masselor când nimeni nu mai crede că Guvernul poate sau cu adevărat vrea să rezolve problemele în cauză.</p>

<p>În avion, în drum spre casă, la 18 Decembrie 1992, cu un avion Swissair, în „International Herald Tribune" am citit cu tristețe un articol intitulat: „Lipsa de Încredere Umbrește Regimul din România", unde se spune „Aproape trei ani după debarcarea și executarea lui Ceaușescu, conducerea României continuă să sufere de credibilitate."</p>

<p>Din convorbirea avută cu Dvs. la 16 Decembrie 1992 eu știu cât de mult vă interesează să se revigoreze producția, să se pună capăt corupției, să se rezolve problema blocajului financiar, să se respecte protecția socială etc., etc., dar realitățile vorbesc o altă limbă. Nici Guvernul Văcăroiu nu a reușit să meargă mai departe spre progres economic și social real, cum nu a reușit anterior nici Guvernul Petre Roman și Theodor Stolojan.</p>

<p>Cauza eșecului se află în aplicarea unor <u>idei false</u> venite din Apus, care nu au adus roade, ci, din contră, au complicat problemele, nu numai în România și celelalte țări foste socialiste, dar însăși în țările capitaliste din Occident.</p>

<p>Este de ajuns să menționez țara mea adoptivă — U.S.A. — avea cea mai puternică economie din lume și era cel mai mare creditor care a existat în vremea modernă, pentru ca, în câteva decenii, să ajungă cel mai mare debitor din lume, iar acum nu știe ce să mai facă cu deficite bugetare care au ajuns la 300 miliarde de dolari pe an, iar costul pentru datoria publică a ajuns la 200 de miliarde de dolari pe an, fără a amortiza nimic din capital; iar rata medie de șomaj a rămas la un punct cronic de 7%, ridicându-se la 15 și chiar 20% pentru negri în sectoare urbane.</p>

<p>Îmi îngădui să vă trimit și Dvs. pentru informare „An Open Letter to the President of the United States William Jefferson Clinton and to the Economic Profession" (20 pages) datată 1 Februarie, 1993, ca să judecați și Dvs. cum stă situația.</p>

<p>Regimul capitalist modern din America sau în altă parte din Europa de Vest nu se poate numi un regim economic și financiar sănătos, care să fie adoptat și în România, spre binele poporului român, deși multe lecții folositoare se pot trage
din el.</p>

<p>Pe urmă, un alt vis iluzoriu este întreținut de mulți experți economici de la BNR și alte locuri, și anume că intrarea în Comunitatea Europeană (care și așa va cere vreo 5-10 ani de așteptare) va rezolva toate problemele economice și financiare ale României.</p>

<p>Eroare, trebuie spus de trei ori, eroare! În cursul verii de anul trecut am fost în Grecia pentru al doilea Congres Mondial al Societății ISINI. Acolo economiștii greci mi-au spus că economia greacă suferă de inflație, șomaj și deficite în bugetul public și balanța de plăți, ca să nu mai vorbesc de inechități sociale, adică aceleași probleme de care suferă și economia românească, deși nu la același grad. Grecia totuși este un membru asociat la Comunitatea Europeană înca din 1981.</p>

<p>Lecția de tras: Aderarea la Comunitatea Europeană nu înseamnă <u>per se</u> rezolvarea problemelor social-economice din România. Pe de altă parte, țara pierde autonomia monetară și fiscală. Iar dacă țara respectivă se află în dezechilibru — cum este România sau Grecia — atunci acest dezechilibru se continuă mai departe, pe când finanțele țării vor fi controlate de bănci străine. Eu nu cred că Dvs., ca Președinte, ați accepta o astfel de propunere, dacă lucrurile ar fi explicate clar de experți.</p>

<p>Să nu fiu înțeles greșit! Eu nu sunt împotriva aderării la Comunitatea Europeană, dar am recomandat ca, mai înainte de intrare, economia românească să fie redresată și pusă în condiții de echilibru general stabil, așa încât finanțele să nu mai poată fi controlate de bănci_străine, iar nivelul de impozite și circulația monetară să nu fie determinate de tehnocrații de la Bruxelles, care nu cunosc condițiile istorice în care s'a dezvoltat economia românească și nici dorințele și aspirațiile intime ale poporului român. Experții vor considera numai statistici globale sau, cum se spune, la nivel macro, și pe baza acestora vor face decizii. Statisticile macro sunt cifre moarte, care nu arată cozi lungi la aprovizionare; nici cât timp îți ia ca să cumperi un litru de lapte așteptând la coadă; nici cum se simte poporul luptându-se zi de zi ca să rezolve decalajul dintre prețuri și
venituri reale.</p>

<p>Problemele reale social-economice în România nu pot fi aflate numai din analiza macro. Într'adevăr, analiza macro nu e nimic altceva decât încercarea de a captura imaginea globală a economiei naționale. E ca și cum te-ai ridica cu avionul la o înălțime de 20.000 sau 30.000 m. și privești în jos. Pe o zi clară poti vedea întreg teritoriul țării, cu apele ca niște linii șerpuitoare, cu orașele ca niște pete negre, cu munții ca niște umflături mai ridicate și câmpii lucrate sau nelucrate, dar încolo nimic despre viața zilnică a oamenilor, cu toate bucuriile și necazurile împărtășite. De aceea toți experții români sau străini care se mulțumesc să recomande politici monetare și fiscale de tip macro, în realitate înșeală mai întâi poporul, și pe urmă pe ei înșiși, cum se vede din rezultatele finale din România, ca și din alte țări. Iar Comunitatea Europeană de azi, ca și cea din viitor, după cele declarate oficial, va aplica numai măsuri macro.</p>

<p>Tratatul de la Maastricht, încheiat în Decembrie, 1991, prevede cooperare în a păstra stabilitate monetară, respectiv cursul de schimb nu e permis să fluctueze decât înlăuntrul unei bande restrânse. În Septembrie, 1992, vine criza lirei sterline. Deși rata de inflație curentă era relativ joasă, în jurul lui 3,5%, totuși, un val de speculații pure la bursă a dus la scăderea continuă a valorii externe a lirei. Conform angajamentului luat cu Sistemul Monetar European (SME), Guvernul Englez era obligat să intervină pe piața valutară pentru a susține lira sterlină.</p>

<p>Guvernul John Major urmează obligațiile luate față de SME și începe să retragă lire sterline de pe piața internațională. În curs de o săptămână pierde toate rezervele valutare de aproximativ 2 miliarde de dolari. Pe urmă se împrumută de alte 12 miliarde de dolari, pe care îi pierde în cursul aceleiași operații de asanare, fără să redreseze lira sterlină. În cele din urmă a fost nevoit ca Guvernul Englez să retragă lira sterlină din Sistemul Monetar European. Datoria publică engleză, numai în câteva săptămâni, a sporit cu 12 miliarde de dolari, iar problema stabilității cursului de schimb a rămas tot nerezolvată. La scurt timp a urmat și decizia Guvernului Spaniol, Portughez și Italian de a devaloriza monetele naționale și a ieși din SME.</p>

<p>În această direcție m'am bucurat să vad și să iau parte la deschiderea Bursei de Mărfuri din București, o instituție importantă și necesară în orice economie modernă. Dar dacă această Bursă de Mărfuri, și mai ales Bursa de Valori, care urmează să fie înființată, va fi construită pe <u>baze capitaliste</u>, atunci lucrurile se schimbă, tranzacțiile vor fi de două categorii cu totul deosebite. Pe de o parte vor fi (1) tranzacții reale, concrete, bazate pe cererea și oferta efectivă de mărfuri sau valori, operații care sunt folositoare atât pentru participanți, cât și pentru economia națională, iar pe de altă parte, paralel, vor avea loc și (2) tranzacții nominale, abstracte sau mai bine zis <u>speculații pure</u>, fără nici o legătură cu nevoile reale ale economiei naționale, adică jocuri de noroc, atunci aceeași Bursă devine o calamitate pentru țara respectivă, așa cum a fost Bursa de la Londra în Sept. și Oct. 1992. Aceste jocuri de noroc sau speculații pure pot să aducă profituri enorme pentru anumiți indivizi sau companii care iau parte la ele, dar, în același timp, din punct de vedere <u>social</u>, produc pagube însutite la economia națională. În cazul englez dat, un singur speculator a câștigat un miliard de dolari pe câtă vreme economia engleză a fost împovărată cu 12 miliarde datorii externe. Puteți spune Dvs., care ați luat parte la deschiderea Bursei de Mărfuri și sunt sigur că veți lua parte și la deschiderea Bursei de Valori, că adoptarea unei structuri capitaliste a Burselor în România va aduce foloase pentru economia românească și poporul român? Să luam un exemplu concret.</p>

<p>Am văzut că în România, începând cu 1994, vor fi de rambursat sume mari din datoria externă (credite și împrumuturi luate din străinătate în perioada 1990-1993) și anume: US$254 milioane în 1994; US$399 milioane în 1995: US$393 milioane în 1996; US$313 milioane in 1997 și US$815 milioane în 1999.</p>

<p>Daca se face leul prezent de hârtie convertibil în dolari și Ecu's și dacă România intră în Comunitatea Europeană în condiții de dezechilibru major — cum se află acum — atunci de unde să scoată sutele de milioane de dolari pentru plata datoriei externe scadente în fiecare an? Să se împrumute mai departe, adică să amaneteze și mai mult avuția națională? Dar ce se va face atunci cu promisiunea dată mai înainte de Guvernul Petre Roman, ca pe la 1995 standardul de viață în România va fi egal sau aproape cu acela din țările europene din Vest? Dar dacă se întâmplă ce s'a întâmplat cu speculațiile pure în Anglia, în toamna lui 1992, cine va apăra sau ajuta economia românească?</p>

<p>Toate aceste probleme ar fi fost evitate dacă Guvernul Petre Roman ar fi ascultat și pus în practică Planul de Redresare și Stabilizare Economică cu realizarea unui "Miracol Economic" în curs de un an și o perioadă de ajustare completă în curs de alți doi ani, Plan ce l'am redactat încă din Februarie 1990 și pe care l'am prezentat și personal Domnului Prim Ministru Roman în toamna lui 1990.</p>

<p>Și-acum am vivid în minte întâlnirea cu Dvs. din toamna lui 1990, când am venit împreună cu Domnul Academician Tudorel Postolache, Președinte la Institutul Național de Cercetări Economice, azi ambasador la Luxembourg. După discuția avută, sfatul Dvs. a fost ca să avem câteva ședințe la INCE, așa ca să lămurim diferențele și să ajungem la un numitor comun, ca să putem găsi calea cea mai bună pentru reformele ce urmau să se puna în practică. Ședințele la INCE au avut loc, dar fără nici un rezultat pozitiv, fiindcă Domnul Academician Postolache avea alte idei cu macro-analiza. Poate să am mai mult noroc, ar trebui să spun poate că țara va avea mai mult noroc, cu noul Președinte sau Director General Prof. Dr. Constantin Ionete, cu care am avut plăcerea să discut unele probleme relativ la știința economică și aplicarea ei în rezolvarea de probleme practice. Prof. Ionete are nu numai o pregătire solidă, dar se interesează și de idei și interpretări noi care pot duce la progres social-economic, fără a produce alte complicații imediate sau mai târziu.</p>

<p>După căderea imperiului Sovietic din Răsărit, acum se lucrează pe toate căile oficiale și private, așa încât economiile fostelor republici socialiste, inclusiv cele de sub tutela lor, să devină un <u>teren de exploatare</u> pentru țările capitaliste din Occident (în cercurile oficiale se vorbește de <u>experimentare</u> cu intenții bune de a susține „creștere economică”). La fel a fost cazul cu țările din lumea a treia, după războiul mondial al II-lea, dar lumea a 3-a a dat faliment, ajungând la punctul că nu mai pot returna nici măcar dobânzile la creditele contractate în țările industriale (capitaliste) dezvoltate.</p>

<p>În realitate, toate țările industriale din Comunitatea Europeană urmează aceeași cale capitalistă și au același scop final, să facă investiții reale, dar și speculative în țările din Răsăritul Europei, inclusiv cele din fosta Uniune Sovietică, așa ca, până la urmă, să balanseze pierderile ce le au din lumea a treia. Și aici se joacă o carte abilă și complicată a Vestului, pe care foarte puțini o înțeleg.</p>

<p>Experții străini nu se preocupă de aceste probleme, fiindcă ei înșiși — cum am Spus — sunt victime ale aceleiași <u>doctrine false</u>, emanate de la Lord Keynes și anume că se poate, prin analiză macro, adică prin politică monetară și fiscală, să se rezolve toate problemele social-economice. În plus, experții străini au ajuns o nouă clasp privilegiată — <u>tehnocrații-manageri</u> — care, din umbră, mânuiesc ițele economico-financiare, fără a avea responsabilitate politică, indiferent dacă Guvernul de la putere e socialist sau capitalist.</p>

<p>Eu mă chinui, încă din toamna lui 1990, să explic la experții români despre aceste lucruri elementare, dar de o importanță capitală pentru economia românească și care nu se pot învăța sau observa, așa, printr'o călătorie de serviciu, sau contactul sporadic cu un economist din Apus. De o jumătate de secol eu trăiesc în lumea aceasta ambiguă a capitalismului Occidental, care, fără îndoială, are merite, dar și unele racile adânc înrădăcinate, care, de fapt, reprezintă un abuz al principiului de libertate, în dauna celorlalte două principii, tot așa de fundamentale, și anume: cel al justiției sociale și stabilității financiare.</p>

<p>Lucrurile acestea nu se discută serios și sistematic în presa și revistele științifice din Occident nu fiindcă ar fi vorba de o <u>conspirație internațională capitalistă</u> sau evreiască, cum se crede în unele cercuri intelectuale din România, ci pur și simplu pentru că, în regimul capitalist, elementul cel mai important este PROFITUL (scris cu literă mare!), mai exact un „PROFIT-SURPLUS" și nimic altceva; totul devine secundar chiar și idealul de justiție și stabilitate monetară. Iar realizarea profitului-surplus cere o tratare discretă a afacerilor (indiferent dacă e vorba de investiții reale sau speculații pure) și de aici „secretul în business", care în Occident este apărat prin lege. Aceasta este natura intimă a regimului capitalist modern care nu se discută.</p>

<p>Repet, îmi pare rău că nu am reușit la prima repriză, în toamna lui 1990, să conving pe Domnul Academician Tudorel Postolache și pe ceilalți membri mai marcanți din INCE despre pericolul la care este expusă țara românească, dacă în perioada de tranziție nu se aplică un Program consistent de reforme bazat „Prin Noi Înșine!" ca să protejeze economia românească de un astfel de pericol pe care nu-l mai poti combate dacă te-ai înfeudat la împrumuturi și credite externe și ai adoptat orbește un regim capitalist cu două fețe, fără a-i cunoaște și metehnele. Într'adevăr, regimul capitalist are două fețe diametral opuse, fațeta apare măreață prin ceea ce se produce, de multe ori mai mult decât e nevoie, nu însă din toate lucrurile necesare vieții, ci numai din acelea unde se poate realiza un profit-surplus. Cealaltă față nu se poate determina ușor, apare mai întunecoasă, cu multe nedreptăți sociale, contradicții și instabilitate financiară, izvorul care alimentează speculații pure și profitul surplus. Unul nu poate exista fără celălalt.</p>

<p>Nu mai are rost acum și nici nu mai este timp pentru a scormoni trecutul și a determina cine sunt sau au fost vinovații care au adus țara în condițiile în care se află, știind prea bine că Dvs. personal nu ați dorit niciodată să se ajungă aici.</p>

<p>Pe de altă parte, cum v'am spus și în convorbirea din Dec. 1992, eu, care am avut medicina să vindece rănile economiei românești încă din 1990, mă simt cel mai mare vinovat pentru două motive: (1) unul <u>științific</u>, că nu am fost destul de tare în argument să conving pe Domnul Prim Ministru Petre Roman și pe Domnul Academician Tudorel Postolache că nu este altă cale mai bună decât aceea a realizării unui sistem de echilibru general stabil, unde toate problemele se consideră și se rezolvă simultan, iar nu în rate, separat sau de-a lungul timpului, gradual și (2) altul de natura practică, <u>politică</u> și anume, văzând că pe cale științifică nu merg prea departe, atunci ar fi trebuit să mă raliez cu una sau mai multe din partidele și mișcările politice existente, care și așa aveau nevoie de o lumină economică nouă.</p>

<p>Acum mă simt ca un medic chirurg care a descoperit leacul la cancer și deci ar putea vindeca pe toți bolnavii suferind de aceasta boală incurabilă. Dar ceilalți colegi medici, care tratează numai temporar și parțial cancer, se opun vehement fiindcă din păstrarea status-quo-lui ei câștigă bani mulți. La fel și tehnocrații din Guvernele de azi, inclusiv Banca Centrală, se opun la soluția cu moneta acoperită sau numeraire și condiții de echilibru general stabil, fiindcă își pierd diurnele și rangul, deși săraca economie națională în România, ca și în alte țări, suferă din greu de cancer economic, monetar și financiar.</p>

<p>Deziluzionat si trist că nu pot să ajut țara și neamul din care mă trag, mă simt ca geologul care se ocupă toată viața de mișcări seismografice, iar pe aparatul lui apare un fenomen de convergență către un cutremur iminent într'o regiune anumită. El anunță pe localnici despre pericolul care îi așteaptă, dar organele competente nu vor să asculte. Închid ochii și vad cum cutremurul economic și financiar se apropie cu pași repezi și nu știu ce să mai fac ca să vă conving pe Dvs., pe cei din Guvern, ca și pe ceilalți colegi de breaslă ca sa nu mai umble după tot felul de subterfugii, care să ascundă venirea cutremurului, ci să ia „taurul de coarne", chiar în ceasul al 12-lea, și să rezolve, cum se cuvine, problemele date.</p>

<p>Aici nu mai e vorba de părerea sau interpretarea științifică a unei singure persoane, ci de destinul a 24 milioane de cetățeni români, și deci fiecare din noi poartă o răspundere morală cu atât mai mare cu cât de la persoana respectivă se așteaptă lumină sau ajutor pentru a pune umărul și sufletul la rezolvarea problemelor date. Din anexă puteți vedea că același lucru l'am scris și noului Președinte al Statelor Unite William Clinton. Aici problemele sunt cu mult mai complicate pentru că lumea trăiește încă bine, iar interesele private sunt cu mult mai puternice decât în România.</p>

<p>Poate că eu personal am devenit foarte sensibil la observarea acestor lucruri neplăcute ce se întâmplă în lume. Ce bine mi-ar părea, atât pentru România, cât și pentru țara mea adoptivă, să fiu cum se spune în știință un „Profet Fals”, fiindcă atunci nimeni nu pierde nimic. Din nefericire, prea multe semne vorbesc o altă limbă, prea multe voci se vaită și își strigă suferințele fără drept de apel. Pe ei, cei mulți, îi cred că sunt sinceri fiindcă i-am auzit eu însu-mi cum gem sub greutățile zilei și nedreptăți sociale.</p>

<p>Mulți spun că Guvernul nu vrea să îndrepte lucrurile, ca să poată veni înapoi regimul vechi, dar eu nu împărtășesc această opinie. Toți conducătorii de popoare și guverne ar dori, în felul lor doresc, să facă bine, să aibă succes, așa ca numele lor să rămână în galeria oamenilor mari. Nu mă îndoiesc, Domnul Prim Ministru Petre Roman, Theodor Stolojan și acum Nicolae Văcăroiu au dorit și doresc sincer, fiecare în felul său, să facă ceva mare, care să rămână în istorie. Dar, din nefericire, în vremea noastră, cum a observat un mare gânditor economist francez, Henri Guitton, oamenii politici, uneori de talie mare, cum a fost General Charles de Gaulle, încep să facă un lucru pe care l'au conceput în mare, ca, la sfârșit, rezultatul să fie negativ, un eșec. Am discutat cu Guitton acest lucru, pe când eram la Paris și sondam terenul, să vad dacă voi avea și sprijinul lui în înființarea de „International Society for Intercommunication of New Ideas" și amândoi am ajuns la aceeași concluzie: atât sub capitalism, cât și sub socialism, conducătorii politici se luptă, ca și Don Quixote în Cervantes, cu morile de vânt, fără nici o șansă de câștig complet.</p>

<p>Este vorba de un principiu nou în știința economică, care nu s'a dezbătut încă, și anume <u>Teorema Imposibilităților în Practică</u>, care spune:</p>

<p>Într'un regim în dezechilibru, unde de obicei se întrebuințează moneta de hârtie și de credit monetizat, nu există nici o formulă cu care să se calculeze în orice
moment dat și nici mijloace instituționale adecvate cu care să se implementeze pe durată (proces dinamic) circulația monetară de echilibru general stabil, în concordanță cu „full employment" (nici un șomaj involuntar), stabilitate de prețuri, bugetul public balansat, balanța de plăți internaționale în ordine și o distribuție echitabilă a venitului și avuției naționale.</p>

<p><u>Rațiunea principală</u>: Banul de hârtie și de credit monetizat are o instabilitate inerentă care nu se poate corecta satisfăcător prin nici o politică monetară, economică sau fiscală rațională. Toată istoria economică și financiară a timpurilor moderne, până în ziua de azi, confirmă aceasta teoremă.</p>

<p>Am spus acest lucru Domnilor Miniștri: Severin, Dijmărescu, Vătăsescu… dar în zadar!</p>

<p>Adevărul „gol goluț", cum îi spunea actorul de altă dată, Iancovescu, este că Domnii Roman, Stolojan și Văcăroiu s'au luptat cu Teorema Imposibilităților în Practică și orice ar fi făcut, urmând pe calea trasată de Keynes și Milton Friedman, nu puteau și nu pot să câștige niciodată.</p>

<p>Și aci nu e vorba numai de România. Același lucru se întâmplă în Polonia, Ungaria, Republica Ceha și Slovacă, Bulgaria, Țările Baltice, Rusia și celelalte foste Republici Sovietice. Și Comunitatea Europeană a ajuns la un impas, tot din cauza luptei cu morile de vânt, respectiv Teorema Imposibilităților. Nu mai e nevoie să repet cazul USA, Japonia, Australia sau America de Sud. Peste tot, vorba lui Eminescu, vedem „alte măști, aceeași piesă".</p>

<p>Dacă așa stau lucrurile, atunci se ridică întrebarea ultimă: Mai există o salvare ca România să scape de necazurile prezente?</p>

<p>Răspunsul meu sigur și categoric este: Prin Grația Divină, Adevăr științific, experiența căpătată în străinătate, în particular din cei cinci ani, cât am servit ca Președinte al Comisiei de Experți Economici pentru Statul Massachusetts, între 1965-1970, și dragostea față de pământul și neamul românesc, și cu ajutorul unor personalități din România pe care le cunosc că împărtășesc același spirit de reînnoire și renaștere românească, vă asigur, în mod ferm, că se pot rezolva simultan cele trei crize: (1) criza din urmă a credibilității; (2) criza dezvoltată în perioada de tranziție și (3) criza moștenită de la regimul lui
    Ceaușescu, fără a se crea alte probleme acum sau în viitorul apropiat…</p>

<p>numai dacă am <u>încrederea Dvs. deplină</u>. Sunt sigur că nu aș avea greutăți cu Parlamentul. De asemenea, este posibil ca să formez un Guvern de Uniune Națională, deși nu este absolut necesar. La fel, aș putea rezolva și clauza națiunii celei mai favorizate, ducându-mă personal la Președintele Clinton și membrii marcanți din Congres; de asemenea m'aș duce personal la Mr. Michel Camdessus ca să nu avem greutăți cu Fondul Monetar Internațional, deși, prin Domnul Theodor Stolojan, avem acum o ușă deschisă la Banca Mondială, de unde momentan nu avem nevoie de alte credite.</p>

<p>Între timp am reflectat mai mult asupra standardului monetar Numeraire, condiția principală pentru a rezolva corect problema <u>calculului economic</u> obiectiv și de încredere, atât de necesar și fundamental în sectorul public, ca și cel privat. În Planul cu „Miracolul Economic” am recomandat <u>leul de argint</u>. Acum sunt mai înclinat către <u>leul de aur</u> pentru lichidarea tranzacțiilor internaționale și un <u>leu intern</u>, tot de tipul Numeraire, acoperit și convertibil în diverse produse naționale standardizate, așa cum am arătat în Plan. Și pentru că există o mare confuzie în legatură cu natura și felul de funcționare a valutei moderne de aur, îmi îngădui să anexez o copie după un articol pe care l-am scris in memoria economistului român Victor Jinga și poartă titlul „Despre o Analiză Critică-Obiectivă a Sistemului Monetar Modern Mixt Numit Valuta Aur".</p>

<p>Îmi dau seama că vă pun în fața unei decizii cu caracter <u>istoric</u>, care pune capăt la o eră și deschide una nouă. Din partea Dvs. nu există nici un risc, decât <u>viziunea</u> că a venit momentul ca să aibă loc o <u>faptă mare</u> în istoria acestui neam, viziune care impune ca interesele națiunii întregi trebuie puse mai presus decât orice alte considerente. Pentru mine însă tot riscul îl iau pe umeri că Puterea Divină a Binelui, a Adevărului și a Dreptății Sociale mă va ajuta ca să duc la bun sfârșit și această ultimă misiune mare în viață, aceea de a ajuta neamul din care mă trag și, implicit, umanității, de care nu mă pot desparte. Sigur este însă că realizarea unui „Miracol Economic" într'un timp așa de scurt va avea răsunet în lumea întreagă. Sute de milioane, pe întreg globul așteaptă ca și Românii dezlegarea din lanțurile sărăciei și nedreptăților sociale, cum și zorile unei vieți mai bune și mai drepte.</p>

<p>Vă veți întreba în fine: Ce mă face să mă simt așa de sigur că aplicarea Planului R. va lucra în practică? Răspunsul se află într'o formulă simplă: <u>S = A + P</u> în care se află o <u>sinteză unică</u> din toată gândirea economică, începând cu Tableau Oeconomique a lui Francois Quesnay (1758) și opera lui Adam Smith (1776) și terminând cu Marx (1868), Walras (1874), Keynes (1936) și toată pleiada de Nobel Laureați până la 1992, căci nu se știe cine va fi in 1993.</p>

<p>Einstein a încercat într'o formulă simplă E = m * c<sup>2</sup> să imortalizeze relația massa-energie, în spiritul teoriei lui de Relativitate. Formula propusă de mine merge dincole de relativitate, către certitudine, și anume S = A + P, care arată metodologia de urmat pentru a căuta soluții practice la probleme sociale și economice.</p>

<p>Este așa de simplu încât nu am nici o îndoială că și Dvs. veți înțelege de ce e vorba.</p>

<p>S = soluția practică</p>

<p>A = realitatea <u>actuală</u>, așa cum este, adică, de cele mai multe ori, condiții de dezechilibru, în diferite proporții și</p>

<p>P = realitatea <u>potențială</u>, care, pe cale rațională și practică apare să fie posibilă. Aceasta nu poate să fie nimic altceva decât un regim bazat pe condiții de echilibru general stabil, unde problemele de bază menționate mai înainte sunt rezolvate sau nu există.</p>

<p>Toată înțelepciunea și filosofia pură și practică este să descoperi acele mijloace (măsuri de politică economică și reforme) care să conducă economia românească de la poziția „A", în care se află astăzi, la poziția „P" potențială de mâine, unde problemele cele mari să fie rezolvate satisfăcător și complet.</p>

<p>Asta e totul, dar nu trebuie uitat că problemele cele mai simple, în practică pot fi cele mai complicate. De aici e nevoie de multă înțelepciune, viziune, curaj și cooperare multiplă, fără condiții. Operațiunea de redresare trebuie să înceapă în primăvara lui 1993, căci altfel nu mai văd nici o scăpare de o explozie socială pe care nu o mai poate controla nimeni și nici o forță.</p>

<p>Pregătirea poate fi terminată în curs de o lună. Aranjamentul politic îl las la discreția Dvs. Ca punct de plecare se poate lua Expunerea bine documentată făcută de Academician Nicolae N. Constantinescu la Conferința Națională AGER, la 22-23 Octombrie 1992, „Starea Economică Actuală a României și Căile Ieșirii din Criză".</p>

<p>Am ales pe Domnul Prof. Dr. Constantin Ionete, Director General la Institutul Național de Cercetări Economice, să prezinte în numele meu această scrisoare fiindcă și el a suferit ca și Dvs. în cursul regimului de dictatură a lui Ceaușescu și m'am convins că nu este doctrinar de școală veche. Încolo el nu poartă nici o răspundere pentru cele scrise aci și nici nu l'am consultat în prealabil. Pentru orice comunicare mai rapidă dau FAXul (617) 522-2044, the Print House, 663 Centre Str. Jamaica Plain, Mass. USA for Prof. Rugină Tel. 524-4580. Între 17 Febr. și 8 Martie 1993 voi fi în afară de Boston.</p>

<p class="text-right">Cu deosebit respect, rămân al Dvs.<br>
Anghel N. Rugină</p>

<div class="article-divider"></div>

<h2 id="menu_def_4" class="text-center"><a href="#menu_4" class="axa-menu-def"><strong>The International Society for Intercommunication of New Ideas, Inc. (ISINI)</strong></a></h2>

<div class="container">
    <div class="row">
        <div class="col">
            <address class="small text-muted" style="line-height: 1.25 !important;">
                <strong>OFFICERS</strong><br><br>
                Anghel N. Rugina, USA<br>
                President<br><br>

                Edgar Ortiz, Mexico<br>
                Vice President (1)<br><br>

                Anna A.M. Pellanda, Italy<br>
                Vice President (2)<br><br>

                P. Jegadish Gandhi, India<br>
                Vice President (3)<br><br>

                Jacob J. Krabbe, The Netherlands<br>
                Secretary-Treasurer<br><br>

                Lazaros Houmanidis, Greece<br>
                Public Relations
            </address>
        </div>
        <div class="col-6 text-center align-middle" style="padding-top: 25%">
            Boston, 31 Mai, 1993<br>
            A Doua Scrisoare deschisă către Domnul Președinte Ion Iliescu al Republicii România
        </div>
        <div class="col">
            <address class="small text-muted" style="line-height: 1.25 !important;">
                <strong>HONORARY MEMBERS</strong><br><br>
                M. Raymond Barre<br>
                Former Prime Minister of France<br><br>

                Mihai Drăgănescu, President<br>
                Academia Română, România<br><br>

                Henri Guitton<br>
                Membre de L'Institut de France<br><br>

                Nobel Laureates:<br><br>
                (+) Freidrich A. Hayek, Germany<br>
                Ilya Prigogine, Belgium<br>
                Jan Tinbergen, The Netherlands
            </address>
        </div>
    </div>
</div>

<p>Mult respectate Domnule Președinte,</p>

<p>Am primit FAX-ul din 26 Mai 1993 cu urările de bine trimise cu ocaziunea împlinirii stagiului de octogenar, onoare pentru care țin să vă mulțumesc. Dacă merit sau nu atenția Președintelui Republicii, nu este pentru mine să decid. Judecata istorică a timpului prin care trece țara și poporul românesc își va spune ultimul cuvânt.</p>

<p>Evident că m'am bucurat, ca orice muritor, muncitor în câmpul științei, să văd că lucrul făcut până acum nu a fost în zadar; că mai de vreme sau mai târziu ADEVĂRUL ȘTIINȚIFIC va învinge, dacă ne luăm oboseala, cum spune George Washington, primul Președinte al USA, să-l aducem la lumina.</p>

<p>Toată viața mea a fost și rămâne dedicată până la ultima suflare să servesc prin Adevăr Științific, pe calea scrisului sau în practică: (1) cauza neamului din care mă trag (România) sau unde am fost adoptat în vremuri de pribegie (USA) și (2) cauza umanității, care, la fel, trebuie apărată tot cu atâta energie, fiindcă neamul românesc este și el o parte din umanitate. Legea nescrisă a OMENIEI o spune foarte clar. De aceea eu mă ocup <u>cu precădere</u> nu de persoane care dețin puterea politică pentru moment sau prestigiul unui premiu Nobel care și acela e tot temporar, ci de probleme sociale, economice și financiare de a căror soluționare corectă depinde o viață mai bună pentru cei mulți în suferință.</p>

<p>Trebuie să o spun în public că ceea ce m'a impresionat la Dvs. a fost și este răbdarea de Sisif, calmul, flexibilitatea cu care dați ascultare la idei sau opinii pe care poate nu le împărtășiți cu toată inima sau chiar le detestați în sinea Dvs. Asta e o mare calitate pentru un om politic. Că nu ați făcut ce am recomandat eu asta e o alta problemă pentru care consider ca eu sunt cel vinovat. Sigur este că nu am fost destul de tare și clar în expunere ca să vă conving de adevărul științific. Asta îmi amintește de un episod întâmplat acum aproape trei decenii în urmă. După ce am depus jurământul ca Președinte al Comisiei de Experți Economici pentru Statul Massachusetts, Guvernatorul John A. Volpe, m'a chemat singur în Cabinetul lui și mi-a spus: „Te-am ales în aceasta funcție pentru pregătirea pe care o ai pe două continente și pentru faptul că, fiind un emigrant mai de curând, nu ai încă relații strânse cu interese Private (bănci, corporații, societăți de asigurare etc.). Îți dau însa următorul sfat: să nu te amesteci în lupte politice în Corpurile Legiuitoare și să nu-mi spui mie ce să fac, căci știu eu ce să fac și de asta m'a ales poporul; să-mi spui totdeauna ce ai face dumneata dacă ai fi în locul meu; prin asta mă poți ajuta foarte mult fiindcă eu am încredere în dumneata!” Am stat la vremea aceea și am reflectat mai mult: avea dreptate! Ceea ce dorea de la mine era o voce critică, competentă, sinceră și loială. I-am ascultat sfatul și am ținut poziția cinci ani, între 1965 - 1970, și multe lucruri prețioase am învățat în cursul celor cinci ani. Am observat și la el același lucru: discutam îndelung o problemă, părea că am ajuns la aceeași soluție, ca după două sau trei săptămâni mai târziu să văd că el, în practică, ia o decizie cu totul deosebită. O dată, numai o singură dată, când decizia lui schimbată de ceea ce noi discutasem, a adus unele neplăceri, mi-a spus: „Rugi, ai avut dreptate, dar nu se putea altfel; procesul democratic cerea să fac ceea ce am făcut!"</p>

<p>Cum vedeți, am acumulat și eu destulă experiență cu răbdarea în procesul democratic. Ca să corectez slăbiciunea din trecut, la planul cu „Miracolul Economic", în care nu mai crede nimeni decât autorul și masele nevinovate din poporul obidit, la a 3-a ediție pe care v'am trimis-o mai de curând (Teoria și Practica Pentru Tranziția de la Economia de Stat Centralizată la Economia Socială de Piață Funcțională), în afară de textul revăzut p. 51-82, am adăugat la început, 50 de pagini cu explicații și comentarii suplimentare, de ce trebuie să se facă și nu altfel.</p>

<p>În orice caz, socot că este o datorie morală din partea mea să vă <u>alarmez</u> (nu găsesc alt cuvânt mai potrivit la condițiile date) că a început „să se strângă funia la par", cum se spune în înțelepciunea populară. Suferințele poporului român, cum le-am observat și eu personal, și mai ales cum sunt descrise în presa străină, se apropie de o limită critică, când nimic nu mai poate să le oprească de la o explozie socială.</p>

<p>Problemele economice, monetare, financiare și sociale care trebuiau rezolvate în Ianuarie - Februarie 1990 nu și-au găsit o soluție cum se cade nici după trei ani. Și asta nu pentru că Dvs. sau Dl Prim Ministru Văcăroiu, sau cei dinaintea lui, nu ar fi dorit (cum spun gurile rele din străinătate, ca și din țară) dar pentru ca strategia economică formulată în „Schiță privind strategia înfăptuirii Economiei de Piață în România” (Mai, 1990) și apoi cristalizată în „Program de Concepere și Coordonare a Proiectelor de Reforme” (August-Septembrie, 1990) nu a fost cea mai bună posibilă sau, cum spunea Prof. Madgearu, la cursul pentru doctoranzi mai ales, „nu a fost ducătoare la scop”. Aici se află buba principală și până nu se recunoaște acest lucru, nu este posibil să se îndrepte lucrurile către un stadiu economic-social sănătos la optimum, unde nu mai există inflație, șomaj, deficite în buget și balanța de plați internaționale, inclusiv nedreptăți sociale în masă.</p>

<p>Cum am spus, pentru mine este o datorie morală față de poporul român și nu mai puțin față de Dvs., care mi-ați acordat încrederea de a fi ascultat, să vă alarmez, să nu vă dau pace, să vă produc neliniște noaptea, când vă treziți din somn, să vă dau dureri de cap momentane, cu speranța că prin Dvs., luând decizia cea bună, va veni salvarea națiunii, acum grav suferinde. Par'că aud unul din consilierii Dvs. spunând: „Rugi iar vă dă dureri de cap!”</p>

<p>Mult respectate Domnule Președinte, e mai bine, cred, să vă dau acum dureri de cap momentane, ca să vă scutesc mai târziu de <u>calamități catastrofale</u>, nu numai pentru Dvs. personal, dar și pentru țara întreagă.</p>

<p>Să mă explic. Mai întâi, suferințele poporului nevinovat nu pot dura la infinit. Pe calea ce se urmează acum, problemele date nu se pot rezolva cum se cuvine, chiar dacă perioada de tranziție, prin absurd, s'ar prelungi încă o sută de ani! Și în țările vecine se derulează un proces de eroziune asemănător, deși, poate nu cu aceeași intensitate. Dar asta „nu ma încălzește" nici pe mine și nici poporul român.</p>

<p>În plus, mai este încă și altceva! Nu știu dacă diplomații din străinătate, și cu precădere aici, în USA, vă informează corect că dizidența împotriva Dvs. lucrează zi si noapte, ca la primul incident în țară să se aprindă focul, să vina cu sloganul „Regele Mihai e Salvarea!”, să câștige poporul revoltat de partea lor, iar, în final, să vă aducă în justiție (noua Justiție!), pe banca acuzării, pentru atrocitățile comise de mineri, pe care, se zice, că Dvs. i-ați invitat la București.</p>

<p>Toți cei care nu au nici o soluție pozitivă la problemele economice și sociale care frământă poporul român se unesc acum sub paravanul „Regele Mihai e Salvarea!" deși nici el și nici cei dimprejurul lui nu au asemenea soluții, decât întoarcerea la condițiile vechi de la 1940, un alt dezastru. Iar poporul suferind, fără nici o speranță sigură de îmbunătățire, poate și el, ușor, să fie furat de mirajul acelorași iluzii monarhice. Cât despre Guvernele din Apus, mai mult ca sigur, ar trece de partea Regelui Mihai, fiindcă nici ele nu au o soluție mai bună.</p>

<p>Mă îngrijorează, aș putea spune mă îngrozește, ideea că s'ar putea repeta drama națională creată de căderea lui Ceaușescu. Ca să se evite o asemenea drama națională, Dvs. trebuie acum, în ceasul al 12-lea, să întoarceți <u>roata istoriei</u> într'o direcție nouă, clară, pozitivă, producătoare de bunăstare și bună învoire, chiar și pentru cei care momentan pot fi inamici. Rezolvarea problemelor economice, monetare, financiare și sociale, cu începere imediată, ar schimba toată atmosfera apăsătoare a momentului, ar închide gura și la cârtitorii din afară sau dinlăuntru.</p>

<p>Planul Rugi reprezintă combinația cea mai justă între Adevăr Științific și considerarea intereselor națiunii întregi. Nu lăsați, Domnule Președinte, să treacă ceasul cel bun. E vorba de o decizie cu caracter istoric pentru a închide o epocă de tranziție ți a deschide o eră nouă în istoria poporului român. Eu vă stau la dispoziție și vă asigur 99% de succes, cunoscând pulsul poporului în momentul de față. Nu mă îndoiesc că Președintele Camerei Deputaților, Domnul Dr. Adrian Năstase, și Președintele Senatului, Domnul Prof. Dr. Oliviu Gherman, și întregul Corp Legislativ se vor ralia la decizia Dvs. spre binele neamului.</p>

<p>Drept încheiere, dați-mi voie să repet, ca și Galileo Galilei, la timpul său: Chiar daca nimeni nu mai crede, eu rămân convins că de lumina soarelui, de adevărul științific, că este încă posibil de realizat un „Miracol Economic" în România, sub condiții de echilibru general stabil, cum nu a mai fost în nici o altă țară din lume.</p>

<p>Cu cele mai alese sentimente, rămân,</p>
<p class="text-right">al Dvs. prea devotat,<br>
Anghel N. Rugină</p>

<div class="article-divider"></div>

<p>Prof. Anghel N. Rugină</p>

<p class="text-right small">145 MOSS HILL ROAD<br>
JAMAICA PLAIN, MASS. 02130 USA<br>
TEL. (617) 524-4580</p>

<p class="text-right">Boston, 7 Ianuarie, 1994</p>

<h2 id="menu_def_5" class="text-center"><a href="#menu_5" class="axa-menu-def">A Treia Scrisoare deschisă către Domnul Președinte Ion Iliescu</a></h2>

<p class="text-center">Ref.: UN PROGRAM DE GUVERNARE CARE SĂ SCOATĂ ȚARA ROMÂNEASCĂ IMEDIAT DIN GRAVELE PROBLEME ECONOMICE, SOCIALE ȘI MORALE ÎN CARE SE AFLĂ LA MOMENTUL DE FAȚĂ</p>

<p>Mult respectate Domnule Președinte Iliescu,</p>

<p>Mai întâi, dați-mi voie de aici, departe de țară, cu ocaziunea zilei onomastice, să vă doresc ceea ce fiecare conducător de popoare o dorește, și anume să lase în urmă o moștenire sănătoasă, pe care să o continue alte generații viitoare, și deci numele lui să rămână legat de istoria acelui neam ca liberator, adică deschizător de drumuri noi către o viață mai bună și mai dreaptă a celor mulți, care totdeauna au suferit în istorie, fără să știe de ce.</p>

<p>Eu sunt convins ca de lumina soarelui, cum spunea Tache Ionescu (ar trebui ca statuia lui să fie pusă din nou la locul unde a fost, pe Blvd-ul Magheru), că Președintele Ion Iliescu poate să scoată țara românească <u>imediat</u> din gravele probleme economice, financiare, sociale și morale în care se află la momentul de față, dar, repet, <u>absolut nu</u> pe calea care s'a început și urmat în perioada de tranziție 1990 - 1994.</p>

<p>Vă aduceți aminte când am venit la Dvs., în toamna lui 1990, cu Domnul Academician Tudorel Postolache, și, la examinarea Programului de Guvernare anunțat în Septembrie 1990 de Domnul Petre Roman, Prim Ministru atunci, v'am spus textual: „Domnule Președinte, bazat pe o examinare științifică a metodelor întrebuințate la alcătuirea acestui Program, vă pot spune fară nici o îndoială că pe calea propusă de Guvernul Roman nu se pot rezolva, cum se cuvine, problemele economice, financiare și sociale date. Mai de vreme sau mai târziu nu v'a mai fi nici o altă soluție decât „back to Rugina's plan", am spus chiar în englezește.</p>

<p>Acum, de ziua Sf. Ion Botezătorul, în 1994, a venit și ceasul din urmă pentru planul Rugi, adică ne apropiem de <u>ORA 25</u>, cum ar spune Constantin Virgil Gheorghiu, care, la un Congres ținut de ARA la Montreal, Canada, mi-a spus că și el s'ar întoarce în țară să vadă un „miracol economic", dar destinul a vrut altfel. ORA 25, scris cu literă mare, nu în sensul că s'ar prăbuși tara sau s'ar face o revoluție, deși totdeauna un om politic înțelept nu trebuie să uite și de „furia mulțimii", pe care nimic nu o mai poate opri, de îndată ce se dezlănțuie și cum s'a văzut în cazul lui Ceaușescu, pe care unii acum îl chiar preamăresc. Pentru mine, ORA 25 înseamnă că dacă se continuă mai departe pe încă un an Reforma începută de Guvernul Roman și continuată de Guvernul Stolojan, iar acum de Guvernul Văcăroiu, și mai ales dacă se continuă cu ajustarea prețurilor, urmând cursului leului față de dolarul american, și dacă se introduce convertibilitatea leului la un curs fix față de dolar, cum se plănuiește să se facă în primăvară, atunci repede se vor epuiza cele 500 milioane de dolari, împrumut la Fondul Monetar Internațional, și se va crea o situație economică de așa natură încât nu se va mai putea rezolva pe <u>cale normală</u>, adică democratică, nici o problemă din cele cu care se zbate poporul român în momentul de față.</p>

<p>Iar această concluzie, vă rog să nu o luați drept figură de stil sau retorică, ci rezultatul unei examinări științifice a următoarelor documente oficiale:</p>

<ol type="1">
  <li>Raportul de Guvernare Stolojan (Octombrie 1991 - Octombrie 1992);</li>
  <li>Banca Națională a României: Politica Monetară în Perioada de Tranziție (Noiembrie, 1992);</li>
  <li>Banca Națională a României: Raport Privind Regimul valutar din România și Măsurile Necesare pentru Stabilizarea Cursului Leului (Mai, 1993) și</li>
  <li>Strategia de Reformă Economico-Socială a Programului de Guvernare (1993-1996).</li>
</ol>

<p>Am examinat aceste documente, mai exact le-am studiat cu cea mai mare atenție, fiindcă aici nu mai este vorba de opinii personale de interpretare, ci de principii științifice, care pot fi susținute cu argumente logice și empirice, și mai ales de destinul unei națiuni întregi, de care mă simt și eu legat cu trup și suflet, mai ales după ce am văzut că Dvs. sunteți dispus să-mi acordați și mie cuvântul.</p>

<p>Rezultatul acestei examinări obiective și științifice este același ca și concluzia din 1990: Pe calea începută de Guvernul Roman și continuată de Guvernul Stolojan și Văcăroiu nu se află absolut nici o șansă ca să se rezolve, cum se cuvine, problemele date în 1994 sau după, ci, dimpotrivă, să se complice și mai mult, cum am prevăzut în 1990 și s'a dovedit a fi adevărat în cursul celor 4 ani din epoca de tranziție. De altfel, nu o spun numai eu ci, așa cum se recunoaște oficial în primul paragraf din „Strategia de Reformă Economico-Socială a Programului de Guvernare (1993-1996)”, care spune negru pe alb:</p>

<p>„Economia României a intrat în al patrulea an de tranziție. Caracteristica generală a perioadei parcurse până în prezent o constituie agravarea stării de criză, exprimată atât prin accentuarea dezechilibrelor structurale macroeconomice și sectoriale, cât și prin persistența neconcordanțelor dintre cerere și ofertă, toate acestea pe fundalul scăderii continue a producției reale, productivității muncii și eficienței.”</p>

<p>Am mare respect pentru Domnul Prim Ministru Văcăroiu și Domnul Ministru Negrițoiu, care a coordonat alcătuirea Programului, pentru sinceritatea și adevărul gol goluț exprimate în acest paragraf primordial, fapt ce nu se întâlnește în nici o țară capitalistă din Apus, unde, la fel, e nevoie de sinceritate și adevăr.</p>

<p>Îmi aduc aminte iarăși de sfatul Dvs. dat în toamna lui 1990, la aceeași întâlnire unde a participat Acad. Postolache, și anume să mergem la INCE și să vedem dacă putem rezolva punctele în dispută și așa să ajungem la un numitor comun referitor la planul cu „miracolul economic" propus de mine. La ședința ce a urmat la INCE am prezentat, din nou, ideile principale și reformele propuse.</p>

<p>În cursul ședinței, unul dintre participanți m'a întrebat: „Domnule Profesor, cum puteți fi așa de sigur că planul, pus în practică, va lucra într'adevăr, ca să se atingă țelurile puse și fără a neglija sau produce alte probleme în viitorul apropiat?</p>

<p>Răspunsul meu a fost (citat din memorie verbatim): Am două motive principale să fiu așa de sigur de cele spuse și anume că Programul anunțat de Guvernul Roman nu poate avea succes nici chiar dacă perioada de tranziție, prin absurd, s'ar prelungi pe 100 de ani. Planul Petre Roman se bazează pe soluții derivate dintr'un model Keynesian de piețe capitaliste imperfecte în dezechilibru, și cum economia românească se află deja în dezechilibru, atunci aplicarea de astfel de soluții va agrava și mau mult condițiile de dezechilibru deja existente.</p>

<p>Soluția oferită de planul Rugi se bazează pe un model de condiții de echilibru general stabil, adică pe cea mai bună soluție posibilă care se poate realiza în practică, și anume după ce sistemul vechi moștenit de la Ceaușescu e curățat de toate elementele (bubele canceroase) de dezechilibru, care împiedică o refacere economică în condiții normale. Cea mai buna medicină posibilă care este în armonie cu interesele și dorințele poporului român și este lipsită de contradicții sau deviații ulterioare, nu se poate să nu lucreze și în practică.</p>

<p>Acestea sunt cuvintele mele spuse în 1990 și care s'au adeverit să fie corecte în anii următori, după cum se confirmă, fără nici o îndoială, și în ultimul act oficial citat mai sus.</p>

<p>În plus, aș mai avea de adăugat și faptul că în funcțiunea mea de Președinte al Comisiei de Experți Economici pentru Statul Massachusetts, între 1965 si 1970, am avut destul timp ca să examinez cum lucrează un sistem de piețe mixte capitaliste, și de aceea, pe bună dreptate și în cunoștință de cauză, am recomandat să nu se imite orbește un regim de piețe capitaliste din Apus, lucru care nu s'a înțeles nici de Guvernul Roman și nici de Guvernul Stolojan. În continuare, în ziarul <u>România Liberă</u> (ce se consideră un bastion al opoziției politice) din 10-12 Aprilie 1990, s'a publicat o serie de trei articole, ca rezultat al unui interviu lung dat de Nobel Laureat Milton Friedman, care recomanda un astfel de regim de piețe capitaliste dus la extrem de tipul „laissez-faire", adică sa lași economia să meargă la voia întâmplării, fără a face nici o reformă de structură sau de echilibru. Mi-am lua timp și am scris un articol, tot așa de lung, arătând de ce teza sau medicina recomandată de Friedman nu poate să lucreze în țara românească. <u>România Liberă</u> însă refuză să-l publice, evident prin tăcere. Ulterior, răspunsul s'a publicat în lucrarea mea: „Un Miracol Economic în România este încă posibil!”, Ed. Porto-Franco, Galați, 1992, pp. 68-93.</p>

<p>De atunci Planul Rugi a fost îmbunătățit cu multe explicații în versiunea a treia: „TEORIA ȘI PRACTICA PENTRU TRANZIȚIA DE LA ECONOMIA DE STAT CENTRALIZATĂ LA ECONOMIA SOCIALĂ DE PIAȚĂ FUNCȚIONALĂ”, 82 p. 1993</p>

<p>Acum, pentru a întări și mai mult Planul Rugi, îmi îngădui să anexez și ultimul manuscris: „Un Miracol Economic Mai Mic in Județul „X” e Posibil Acum!” (24 p. 1993 de Crăciun). Aici am arătat ce este de făcut și ce se poate face într'un județ sau două, pentru a realiza totuși miracolul economic dorit de toată țara. Originar a fost Jud. Vaslui, unde s'a închegat ideea, dar poziția lui geografică nu este cea mai nimerită fiindcă nu are ieșire la mare pentru comerțul internațional. Dar dacă se adaugă spre ex. și Judetul Galați, atunci impedimentul
geografic este înlăturat.</p>

<p>Cum am promis deja, eu mă oblig ca, venind în țară, să ajut la pregătirile necesare pentru a conduce cu succes un astfel de experiment, în fond ca să se dovedească și în practică că introducerea unui sistem de echilibru general stabil într'adevăr poate rezolva cel mai bine problemele date, evident cu aprobarea Dvs. și a celorlalte foruri constituționale aferente și nu cer nimic pentru mine. Eu voi fi doar un observator ca să nu se facă greșeli ce pot fi evitate din timp. Singurul lucru mai greu de realizat și care mă preocupă este problema unei reforme sociale atașată de reforma monetară și la care eu țin foarte mult, nu numai ca un act de dreptate socială, dar și ca un instrument eficace pentru întărirea unei rețele de piețe naționale puternice care să ajute la o refacere economică mai rapidă.</p>

<p>Reflectând mai mult asupra acestui proiect cu un „miracol economic” mai mic, în miniatură, personal sunt convins 100% că e posibil, deși mai greu decât unul condus pe toată țara. Și totuși mă neliniștește gândul că poate e prea târziu să lăsăm restul țării să mai sufere încă un an; lumea n'ar mai avea răbdare văzând că lucrurile merg cu mult mai bine în cele doua județe și nici nu cred ca e „fair" ca Guvernul Văcăroiu să fie expus la o astfel probă în opinia publică.</p>

<p>Deși Dvs. sunteți cel care va face deciziunea finală, totuși eu mă simt obligat față de Dvs., ca și față de țară, ca să exprim gândul de îndoială menționat în paragraful anterior. De aici mă întorc tot la versiunea 1993 a Planului general pe toată țara pe care l'am lăsat în luna Septembrie, 1993, cu Domnul Ambasador Traian Chebeleu și la care mai adaug acum și planul cu Județul „X”, din care se vede mai clar <u>natura reală</u> a regimului social-economic recomandat de mine și bazat pe condiții de echilibru general stabil. Este vorba de un regim nou, construit pe <u>principiul cooperativ</u> al poporului, asociat în mod natural cu un guvern democrat, ales de popor cu puteri delegate și limitate, adică un Stat de Drept Constituțional în acord cu principiul nou de subsidiaritate, presupus să stea la baza Comunității Europene viitoare, deși anumite politici și practici anunțate nu se prea potrivesc cu principiul nou în cauză, care este pe deplin legitim în orice sistem de echilibru general stabil. Sistemul propus de mine l'am numit anterior „Liberalism Social", dar poate foarte bine să fie numit și „Liberalism Cooperativ" sau simplu „Cooperație Socială de Echilibru Stabil".</p>

<p>Îmi dau seama, desigur, că ceea ce propun eu este o schimbare radicală a politicii economice, monetare, financiare și sociale a României, dar această schimbare este spre bine și poate fi justificată atât logic, cât și empiric, atât teoretic, cât și practic. Este vorba de un experiment unic în analele istoriei, care merge înapoi, la epoca antică, când se aștepta Messia pentru purificarea omului și așezarea lui în apropierea Perfecțiunii Divine. Tot așa, în analele istoriei sociale, de milenii se așteaptă o ordine social-economică bazată pe libertate, justiție socială, stabilitate monetară, financiară și politică, cu un cuvânt o <u>ordine socială de armonie</u> care nu poate să fie în final altceva, decât una bazată pe condiții de echilibru general în economie, monetă, bănci, burse, finanțe, educație, biserică, armată și guvern.</p>

<p>O nouă clasa socială compusă din tehnocrați înșală oamenii politici și publicul, în general, cu iluzii deșarte, utilizând formule matematice bizare și întorcând concepte sănătoase pe dos, numai așa, ca să poată justifica ideea că problemele sunt enorm de complexe, dar că ei ar avea soluții pragmatice, pe când, în realitate, ei nu au nici o soluție rațională, ci doar fac jocul computerelor. În Apus s'a și inventat un termen care explică felul de gândire dominant și propagat de tehnocrați și anume „fuzzy thinking”, care nu este altceva decât „beția de cuvinte”, condamnată de Titu Maiorescu în veacul trecut. Spre surpriza mea am găsit și în România un termen asemănător, numit „limbă de lemn", adică vorbire fără substanță. De curând am văzut chiar o carte în librarii: „FUZZY THINKING. The New Science of Fuzzy Logic”, by Bart Kosko, 1993. Este un semn evident de declin spiritual al occidentului. Iar dacă gândirea e „fuzzy”, apoi sigur că și soluția oferită la probleme, în mod logic, va fi tot „fuzzy”. Asta explică de ce tehnocrații din România, ca și din alte țări, orice ar face, nu pot să rezolve cum se cuvine problemele timpului nostru. Soluțiile lor sunt lipsite de substanță, sunt artificiale, sunt false, sau într'o formă mai elegantă, cum obișnuia să spună de la catedră Profesorul meu venerat Virgil Madgearu: „nu sunt ducătoare la scop”.</p>

<p>Secolul al 18-lea și al 19-lea au rezolvat problema libertății individuale, deși nu complet, fiindcă libertatea nu este completă decât numai într'un regim integral unde, în afară de libertate, există și Justiție socială în distribuția venitului și avuției naționale, cum și stabilitate monetară și financiară.</p>

<p>Secolul al 20-lea a încercat să rezolve problema justiției sociale, dar amândouă experimentele (socialism în Răsărit și welfare state în Occident) au eșuat fiindcă nu au fost concepute într'o formă integrală, adică simultan cu celelalte două idealuri de libertate individuală și stabilitate monetară și financiară.</p>

<p>Omenirea, acum, la trecerea în secolul al 21-lea, are o moștenire slabă, în sensul că oarecum trebuie să o luam iarăși de la început, și anume să clarificăm mai întâi legătura organică între Libertate, Justiție socială și Stabilitate Monetară și Financiară.</p>

<p>Toți gânditorii clasici din epoca modernă și până la lumea antică au avut o imagine clară despre o <u>ordine socială de armonie</u>, dar asta numai conceptual, fiindcă nu ne-au arătat cum se poate realiza în practică o asemenea ordine de echilibru stabil și cum se poate menține pe durată în timp mai lung. Iată, spre exemplu, ce cuvinte înțelepte ne spune Aristotel, în cartea sa POLITICA:</p>

<p>„Scopul nostru este să considerăm ce formă de <u>comunitate politică</u> este cea mai bună, care să realizeze cel mai favorabil mediu de împlinire a unei vieți umane ideale. Statul este o pluralitate care trebuie unită și transformată într'o comunitate…<br> Există o lege a simetriei în corpul uman: toate părțile componente se află într'o anumită proporție. Aceeași lege a proporțiilor e valabilă și pentru State.<br>Adevărata formă de guvernământ, scrie el mai departe, este aceea în acord cu strict principii de justiție și servește interesul comun, sau aceea în care fiecare cetățean, indiferent de rang social, poate activa liber și trăi fericit.”</p>


<p>Descarcă documentul: <a href="anghel-rugina-scrisori-catre-tara.pdf" target="_blank"><u>Anghel Rugină - Scrisori către țară.pdf</u></a></p>