---
title: Datoria vieții noastre
date: 2022-09-13T00:00:00Z
year: 2022
month: 2022-09
authors:
  - vasile-parvan
categories:
  - Politică
tags:
  - Naționalism
images:
featured: false
pinned: false
draft: false
#titleWithNote: true
---
<h2 class="text-center">(fragment)</h2>
<p>Care e sufletul cu care avem noi a lucra?</p>
<p>Desigur, înainte de toate sufletul țăranului daco-roman. Care sunt însă potențele acestui suflet?</p>
<p>Există o selecțiune naturală a inteligențelor naționale, pe baza luptei de adaptare pe care popoarele trebuie s-o dea, spre a birui dificultățile ridicate în calea lor de natură sau de om. Mintea se ascute din generație în generație în direcția biruirii cât mai ușoare a acestor obstacole. La popoarele prea chinuite de adversitățile istorice  se formează un fel de <i>carapace spirituală</i>, în care sufletul se refugiază, spre a se păstra intact.</p>
<p>Observatorul superficial vede numai carapacea pietroasă și inertă: în specie, fatalismul, insensibilitatea la nevoile unei vieți mai omenești, tradiționalismul, neîncrederea față de om sau lucru nou, asprimea și necioplirea în diferite manifestări individual-sociale. Dar observatorul răbdător, care stă și așteaptă să iasă din scoica colțuroasă adevăratul organism, adăpostit înăuntru, are bucuria de a vedea o ființă foarte fin și complicat, foarte delicat construită, cu nenumărate organe de percepție variată și puternică a lumii, total nebănuite numai după aspectul crustei de piatră.</p>
<p><i>Fatalismului</i> cosmic îi corespunde splendida <i>optică optimistă</i>, păgâno-creștină, care dă celui nedreptățit siguranța că răutatea nu va rămâne nepedepsită și că, deci, el poate aștepta cu resignare filosofică această pedeapsă imanentă nedreptății.</p>
<p><i>Insensibilității</i> la greutățile și trivialitățile vieții materiale îi corespunde entuziasta <i>dorință de a se face frumos</i> măcar la zilele mari, care crește înclinările sale pentru arta de toate felurile.</p>
<p><i>Tradiționalismului</i> țărănesc îi corespunde o <i>curiozitate</i> extraordinar de multilaterală, chiar pentru lucrurile total străine de experiența lui principiară.</p>
<p><i>Neîncrederii</i> față de orice e nou îi corespunde <i>dorința de a afla taina</i> acelei noutăți, spre a o supune; de unde, un spirit de observație și de critică excepțional de ascuțit, întrecând adesea cu mult pe cel al omului cult, deprins cu formulele luate de-a gata din cărți.</p>
<p><i>Asprimii</i> în maniere îi corespunde <i>un simț de măsură și cuviință sufletească</i>, cu atât mai puternic, cu cât el nu se poate manifesta extern decât cu totul stângaci.</p>
<hr>
<small>Vasile Pârvan, <i>Datoria vieții noastre</i>, București, 3 noiembrie 1919.</small>