---
title: Naționalism sau democrație
date: 2022-09-14T00:00:00Z
year: 2022
month: 2022-09
authors:
  - aurel-c-popovici
categories:
  - Politică
tags:
  - Naționalism
images:
featured: false
pinned: false
draft: true
titleWithNote: true
---
<p>Naționalismul cere respectarea individualității specifice, a personalității morale a caracterului țării, și, deci, implicit, a poporului, așa cum ni le-au transmis veacurile. El, spre acest sfârșit, cere conservare, și o ordonată libertate de dezvoltare pentru popor. Zic <i>libertate</i>, nu însă licență, nu anarhie. Căci e vorba de o libertate în Stat, iar nu de o libertate în deșarturi, cu care individul suveran s-ar fi născând, sau pe care și-ar fi luând-o dumnealui dintr-o grădină fără de stăpân, dintr-o căpățână de varză, bunăoară, a cutărui demagog, din văzduh. Politica națională sau patriotică se ferește de teorii abstracte, de doctrine generale și simetrice. Ea nu se orientează după evoluțiile democratismului în omenire, ci după trebuințele reale ale poporului respectiv, întrucât ele nu-i compromit viitorul. Ea nu aplică remedii universale, când <i>liberalism</i>, când <i>colectivism</i>, ci <i>mijloace practice</i>, reclamate de situația poporului, nu de rigorile deducțiilor fantastice.</p>
<p>Naționalismul nu cere, nu este prin nimic obligat a cere ca <i>poporul să se guverneze pe sine însuși</i>. El cere o organizație a Statului, o formă de guvernământ prin care poporul să colaboreze în politică, dar numai pe măsura celor ce pot colabora din mijlocul lui într-o politică <i>națională</i>. Naționalismul cere reforme. Da. Dar în continuă potrivire cu <i>trecutul național mai apropiat</i>, nu cu necesitățile evolutive ale umanității. Reforme în legătură cu dezvoltarea națională de până acum, cu trebuințele <i>naționalei</i> de azi. Repet mereu <i>naționale</i>, pentru ca numai niște lunatici își pot închipui că ar fi făcând politică <i>națională</i> imitând orbește, ca niște suflete de robi, caii verzi după pereții globului, tot ce văd că strălucește în omenire, îmbătându-se de <i>progresul planetar</i>, cum se îmbată Harapii din Congo de vitriol europenesc, cum se încântau indigenii inculți ai Americii de hârburile de sticlă vopsită ale <i>conquistadorilor</i> portughezi și spanioli, plătindu-le cu aurul, cu toate bogățiile țării lor, cu viața lor. Naționalismul e politica normală, căci e o politică corespunzătoare cu natura poporului. Și civilizată în forme. Ea se reduce la principiul profund al lui Rivarol: <i>res eodem modo conservantur quogenerantur</i> (n.r: lucrurile sunt păstrate în același mod în care sunt generate). Sau dacă vreți, după maxima mai veche, încă: <i>naturae non imperatur nisi parendo</i> (n.r: natura nu este ordonată decât prin naștere). Politica normală, națională, e singura fecundă pentru un popor. Ea lasă Statului ceea ce-i trebuie Statului, și dă poporului ceea ce-i trebuie lui după <i>loc, timp și împrejurări</i>. Nu după doctrine integrale. Ea acordă cetățenilor putință de progres – sub o administrație pricepută, dreaptă și cinstită – prin emulațiune între ei (nu înjugați la carul egalitarismului sau al individualismului utopic); poporului putința de a se înălța – mereu condus de fiii săi cei mai de seamă – la <i>treapta de națiune</i>; putința de a se întrece cu seminții, popoare și naționalități în ranguri pe scara culturii și puterii, căutând mereu a birui și a-și supune sieși, a împăca sau a ocoli pe cei ce îi stau în cale sau îl primejduiesc, nu adulmecat de cântece bucolice într-un rai de pacifism, de feminism, de anti-militarism și de suprem burtism la soare, într-o democrație <i>pură</i> în cer, dar veșnic feștelită pe pământ.</p>
<p class="text-center fw-bold">*</p>
<p>Naționalitatea unui popor e rangul său în lume, între popoare; e blazonul nobilitar al meritului său, al valorii sale din trecut și din prezent; e singura sa distincțiune față de alte familii naționale, față de triburi, seminții și neamuri; <i>e unica sa pavăză în lupta între popoare</i>; singura sa putere, unicul său drept; căci este însăși ființa sa, sufletul său; persoana sa morală în fața lumii, a tribunalului istoriei; <i>e conștiința sa că e o națiune</i>, o entitate culturală proprie în varietatea omenirii, că nu-i o simplă cifră, un număr de indivizi, de ființe, de animale sociale. Naționalitatea unui popor e legea lui străbună și limba lui deosebită; e comoara lui proprie de literatură și istorie, de credințe și moravuri; de datini, tradiții, de obiceiuri; e arsenalul său moral de virtuți și gânduri, de fapt și idealuri din trecut, pentru prezent și viitor, pe o brazdă seculară de pământ; pentru viața lui ce este, și mai ales ce va să vie; în continuă luptă contra tuturor celor ce caută să i-o șteargă, conștient sau inconștient, și să-l îngroape de viu în marele <i>demos</i> al pământului, în civilizația fără nici un ideal a demagogiei cosmopolite. Naționalitatea e un rang de nobilime, și, de aceea, numai elementele nobile ale poporului o pot apăra. Numai ele o pot conduce mai departe spre adevărate țeluri nebănuite. Căci numai o naționalitate poate să urmărească țeluri concrete. Niciodată haosul omenirii. Naționalitatea e un rang de nobilime, și trupească, și sufletească. Și fiecare fiu al unui neam se simte el însuși înălțat, în sfera idealității omenești, când știe, că luptând și jertfindu-se pentru poporul său, el contribuie la înălțarea acestuia pe scara neamurilor. Principiul de conservare și de dezvoltare firească, în libertate, la această înălțare tinde. Democrația tinde la nivelare, la coborâre, la ștergerea naționalității din rândul națiunilor, la transformarea ei într-o colbărărie de oameni veșnic poftitori de cele trupești, incapabili de cele sufletești, de orice simțire nobilă. Apoi însăși cultura adevărată nu este altceva decât tocmai o nobilime într-o civilizație vulgară.</p>
<p><i>Naționalismul</i> se adresează poporului. Nu însă numărului brut, nu mai ales derbedeilor din el. El nu se bate în piept și nu jură pe maxima tribunilor: <i>Vox populi, vox Dei</i>. Dar ține seama de ea, întrucât e adevărată. De aceea, nici nu e silit să facă politică după maxima bine prinsă de amicul nostru Dunăreanu: <i>Vox populi, vox Derbedei</i>. Naționalismul nu se adresează intereselor individuale și inferioare ale inșilor, ci, tocmai din contra, sentimentului lor comun, impersonal, poporului întreg ca entitate națională, puterii lui de abnegare comună, de răbdare, de comună acțiune, de entuziasm, de patriotism: sufletului său. Căci pentru bunurile sale cu adevărat comune, fortamente de ordin ideal: pentru patria sa, pentru naționalitatea sa, pentru cultura sa comună, în fiecare popor sănătos, nevătămat de teorii absurde, există, în mod latent, o profundă simțire, un izvor de idealitate, de armonie în sentimentele comune, de obștească siguranță și înălțare, un dor de viitor asigurat și strălucit. Pe măsură ce  această trebuință a lui de idealitate pozitivă națională, izvorâtă din firea lui proprie, din adâncurile cele mai nobile, este mereu ținută vie si tratată cu evlavie de către o puternică, înțeleaptă și patriotică clasă de conducători, de fruntași adevărați de același neam, de același sânge, de aceleași aspirații, poporul înaintează în chip normal. Atunci naționalismul e cu adevărat întruparea vie a poporului întreg, a dorului sau adesea vag, adesea inconștient și negrăit, dar adânc, istoric și de o elementară, de o cerească putere când răsună glasul țării, glasul celor ce îi simt poezia sufletului său, prorocirea trecutului sau farmecul tot al vieții sale în proza luptei pentru hrană, în realismul intereselor de ordin material.</p>
<p class="text-center fw-bold">*</p>
<p>Naționalismul e credință fără rezerve, fără discuții. E o credință de stâncă în rostul adânc al Statului, al regiunii, al moravurilor și obiceiurilor naționale bune; în destoinicia, în aptitudinile de cultură, în menirea și viitorul unui neam. Naționalism însemnează ca indivizii să-și caute <i>singuri</i> de treburile lor; ca, sub scutul legilor, dar prin energie proprie să ajungă, câți au sămânța hărniciei într-înșii, pe cât se poate, personalități, <i>dar personalități devotate națiunii</i>, nu egoismului lor individualist; ca acestea să răzbească asupra celor ce <i>numerus sunt et fruges consumere nati</i> (n.r: sunt numărați și născuți pentru a consuma recolte). Căci numai pe măsură ce «inșii», indivizii, «exemplarele omenești» dresate în circul democrației nivelatoare, vor deveni contra ei și a circului, ei însuși mai mult sau mai puțin <i>persoane cu răspundere, cu sentiment de datorie, de o activitate cuprinzătoare și temeinică, și mai presus de toate  sinceri iubitori de țară și de neam</i>, poporul poate deveni el însuși o personalitate morală, o unitate morală în marea mulțime a lumii, o naționalitate, <i>o distincție între triburi, seminții și neamuri</i>; o adevărată națiune alăturea de alte neamuri ale pământului; un popor nobil, cu o cultură proprie, națională, alăturea de alte asemenea popoare, <i>dar tocmai în aristocrația, iar nu în democrația și demagogia umanității!</i> Căci oricare ar fi părerea noastră, în parte, asupra progresului «egalitar» a lumii, cred că orice cap luminat va admite <i>inegalitatea</i> ce există între națiunea lui <i>Goethe</i>, <i>Kant</i> și <i>Bismark</i>, a lui <i>Roger Bacon</i>, <i>Shakespeare</i> și <i>Cromwell</i>, a lui <i>Descartes</i>, <i>Mirabeau</i> și <i>Pasteur</i>, pe de-o parte, și între Unguri, Sârbi și Bulgari, pe de alta. Și iarăși între aceștia pe de-o parte, și între Țigani, Tătari și Hotentoți pe de alta. <strong>Aici e cheia tainelor culturei, aici e marea răscruce a două lumi!</strong> Aici se întâlnesc și merg împreună mai departe – uneori conștient, foarte adese inconștient – bărbații mari de Stat și masele mari ale unui popor; toți patrioții cei adevărați, toți oamenii cu sentiment normal; toți cei cu creerul în bună rânduială. Ei nu discută mult și nu filosofează mult. Ei nu-și pierd vremea despicând un fir de păr în patru. Ei nu sfărâmă o dorință vie, generală, de toți simțită instinctiv, în milioane de atomuri și voturi, într-o colbărie de opinii și poftiri, de interese individuale. <i>Ei merg înainte.</i> Cu mic cu mare. Cu siguranța celor de un neam, a caracterelor întregi, de rasă. Căci drumul <i>lor</i> e drumul cel adevărat. E drumul croit de înaintașii lor, de vecinica fire a lucrurilor pe pământ: de istoria neamului lor. «<i>Vrem să fim și noi ceva în lumea aceasta, noi Românii!</i>» – Noi Românii, <i>nu</i> noi «oamenii»! Atâta-i tot ce ar ști să spună, la rigoare, cei mai mulți când i-ai întreba ce-i naționalismul. Dar ce adâncuri de adevăruri și de fire întreagă, sănătoasă de popor se coprind în aceste vorbe! Ce stâlp de foc, ce astru ideal de lumină și căldură în negura vremilor ce vin! Departe, departe peste popasul celor ce, în democrația lor traistă cu merinde, n-au decât palavre și o ploscă de «idei» cosmopolite; a celor ce mereu se ceartă, ca Țiganii, pentru interesele «celor mulți»; mereu se bat ca orbeții, și cad zdrobiți alăturea de drum, prin șanțuri de lacrimi și sânge. Desigur, drumul cel adevărat, cel național nu-i drept, nu-i larg, nu-i asfaltat. E strâmb, și în serpentine, și adesea gloduros, ca istoria fiecărui neam; cu suișuri, coborâșuri; cu opriri și întârzieri, adesea lungi și neplăcute, dar necesare. Căci poporul românesc este un neam <i>nou</i> pe acest pământ! Drumul duce prin viață și prin moarte de popoare la viață proprie de popor; la viață lungă, națională, nemuritoare. Nu prin teorii absurde, de-a dreptul la mormânt! Aici e cheia tainelor culturei, aici e marea răscruce a două lumi! Aici se întâlnesc, și o iau pe altă cale toți vizionarii, toți demagogii, toți nomazii rătăciți în politică, «<i>democrații radicali</i>», pe drumul «<i>umanității globale</i>», al evoluției «<i>mondiale</i>»: pe drumul, pe unde și-a dus mutul iapa și Țiganul cârlanul. În naivitatea lor copilărească, fără călăuză sigură a sentimentului național și-a înțelepciunii politice, fără nici o știință serioasă, fără nici o orientare în lumea aceasta mare și complexă în care se găsesc, ei sunt victimele unei beletristice politice, a sociologiei lui Monte Cristo de la Geneva. Pentru ei, drumul istoriei, strânsa continuitate a prezentului cu trecutul și a amândorora cu viitorul e o cale plicticoasă, obscură și mai ales «obscurantistă». Pentru că sunt leneși și ignoranți; dar poftitori și lacomi foarte. Ei vor <i>s-ajungă</i> repede la «<i>destinele omenirii</i>». Căci sunt ariviști din leagăn, de rasă. De aceea s-au suit într-un balon. «Evoluează» de minune. Mai curând sau mai târziu, au să debarce involuntar, de-a berbeleacul, în oceanul «pacific» al anarhiei… Repet: aici e cheia chestiilor față de care <i>toate</i> celelalte, oricât de importante ar fi, nu sunt decât mijloace, nu sunt decât ținte imediate, actuale trebue să se ocupe zi de zi; lor trebue să le dea toată luarea aminte, toată solicitudinea, <i>dar nu trebue niciodată să le dea</i>, de dragul teoriilor, <i>soluțiuni care ar putea să compromită coesiunea morală, existența națională, viitorul unui Stat</i>. O politică patriotică nu seduce poporul cu drepturi pe cari nu le are; nu-l ispitește la asalturi desperate contra însăși naționalității sale de dragul unui <i>demos</i>; nu-l îndeamnă a-și risipi toată disciplina sufletească din veacuri, toate jertfele conștiente și inconștiente, ale celor ce i-au dat ființă, toată moștenirea celor ce vor veni prin veacurile viitoare, la nouă viață individuală într-o străveche viață națională.</p>
<hr>
<h2>Note</h2>
<p><a id="note_def_1" href="#note_1" class="axa-note-def"><sup>1</sup></a> Aurel C. Popovici, <i>Naționalism sau democrație</i>, București, 1910.</p>