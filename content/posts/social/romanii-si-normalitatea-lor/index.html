---
title: Românii și normalitatea lor
date: 2023-05-29T00:00:00Z
year: 2023
month: 2023-05
authors:
  - sabin-pavelescu
categories:
  - Social
tags:
images:
featured: false
pinned: false
draft: false
---
<p>Tuturor ni s-a spus la un moment dat că „așa este normal”. Ne amintim cazuri diverse, împrejurări oarecare, situații aleatorii în care am primit îndemnuri justificate prin presupusa lor normalitate. Se pare că așa era normal. Sau poate că așa a fost normal atunci? Dar dacă niciodată nu a fost normal așa?</p>
<p>Se pune întrebarea: ce este deci normalitatea?</p>
<p>Normal este să te mântuiești. Nu este normal să-ți pierzi sufletul. Normală este sfințenia.</p>
<p>Lămurind noțiunea, devine lesne a trage concluzii în privința a ceea ce reprezintă normalitatea pentru noi, o dată ca indivizi distincți, iar a doua oară ca popor. În linii mari, vedem că este cu totul altceva decât ni se spune că ar fi.</p>
<p>Aplecându-ne așadar către binevoitoarele surse mediatice, aflăm că România normală ar fi de fapt România economică, România prosperă, România politică sau, de ce nu, România tolerantă. Mai aflăm și că românii normali sunt cool. Ei sunt aproape fără excepție tineri. Bătrânii sunt suspecți prin excelență. Poate fi totuși acceptat ca fiind normal prototipul întâlnit prin reclame, de bunică cu haine colorate care dansează împreună cu nepoata lesbiană.</p>
<p>Din fericire, România normală nu are de-a face cu lucrurile astea. România normală este acea Românie care știe că Hristos a înviat. Românul normal nu este un simpatizant sau un fan al binelui, ci caută să facă binele. El nu se rezumă la a suspecta că morala creștină ar fi bună și nu cochetează inutil cu ideile conservatorilor în vogă. El știe că Hristos a înviat.</p>
<p>Drept urmare, românul normal caută un duhovnic bun, iar nu un avocat bun. De unul singur a dat cămașa celui ce voia să-i ia și haina. La ce-i mai trebuie avocat?</p>
<p>Românul normal nu se gândește cum să împartă averea, decât în rarele cazuri în care averea e strict materială. În schimb, atunci când averea este reală, el s-a îngrijit deja să o împartă de-a lungul vieții.</p>
<p>Românul normal nu speră să moară liniștit, ci se roagă să moară pregătit.</p>
<p>Românul normal nu reușește să urmărească un film sau un serial recent, din motive evidente.</p>
<p>Românul normal încă mai citește, dar nu se atinge de nici o carte expusă în vitrinele librăriilor, din aceleași motive.</p>
<p>Românul normal știe că e imposibil să fii informat dacă urmărești știrile.</p>
<p>Românul normal înțelege despre ce este vorba.</p>
<p>Românul normal realizează cât este de târziu.</p>